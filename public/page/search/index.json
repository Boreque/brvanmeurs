[{"content":"Steeds vaker zie ik goed bedoelende mensen om mij heen de moed opgeven, omdat ze niet geloven dat verandering mogelijk is. Vrienden verzuchten dat de geschiedenis al geschreven is. Familie denkt dat de democratie over haar houdbaarheidsdatum is. Studenten menen dat de mens toch niet anders kan dan de planeet vernietigen. Als we zulke gedachten geloven, dan denken we dat we in een tragedie leven. In tragedies ligt namelijk al vast wat gaat gebeuren. Alle pogingen aan het noodlot te ontsnappen, versnellen juist de komst van het onvermijdelijke ongeluk. Als onze geschiedenis een tragedie is, dan kunnen we dus inderdaad beter opgeven.\nMaar in het werk van Paul Ricoeur, waarover mijn proefschrift gaat, kwam ik laatst een spannende, andere visie tegen. Ricoeur denkt dat we onze tijd niet als tragisch maar vooral als fragiel moeten zien. Tragedies leren ons dat we moeten berusten in ons lot. Maar fragiliteit roept ons op tot verantwoordelijkheid. Als we nadenken over onze fragiele samenleving, dan zien we beter wat er op het spel staat; we moeten en kunnen het fragiele beschermen.\nPaul Ricoeur. Bron\nNiet tragisch, maar fragiel Voor een lezing die Ricoeur in 1992 hield op uitnodiging van de AEPP (Association des étudiants protestants de Paris), werd hij gevraagd te reflecteren op de betekenis van de geschiedenis in tragische tijden. Geloven we nog in historische vooruitgang, zelfs na de grote tragedies van de vorige eeuw? Ricoeur antwoordt dat we beter kunnen spreken over fragiliteit dan over tragedies, alhoewel de twee termen veel met elkaar gemeen hebben.\nHet tragische en het fragiele gaan namelijk allebei over waardige mensen, mensen die onze respect verdienen. Zo wees Aristoteles er al op dat tragedies het beste zijn als ze gaan over mensen naar wie we kunnen opkijken. Dat wat fragiel is mag niet zomaar vernietigd worden. Als we zien hoe een fragiel ecosysteem ineenstort, dan zullen we het gevoel hebben dat dit niet had moeten gebeuren: het fragiele is het waard om beschermd te worden. Maar er zijn volgens Ricoeur ook belangrijke verschillen. In een tragedie kan een hoofdpersoon niets doen om te ontsnappen aan zijn lot. Hoewel hij probeert zijn situatie te verbeteren, zorgt dat er juist voor dat hij zijn eigen ondergang voorbereidt. De uitkomst van een fragiele situatie ligt daarentegen nog niet vast.\nAan het einde van de film Rashomon van Akira Kurosawa neemt een houthakker verantwoordelijkheid over een vondeling; na een plot vol geweld geeft dit weer geloof in de mens. Sterker nog, dat wat fragiel is roept ons op om iets te doen. Fragiliteit vraagt daarbij om zorg maar ook om liefde. Als we een pasgeboren baby zien die aan zijn lot is overgelaten, dan weten we meteen dat we moeten handelen. We willen het fragiele helpen om te overleven, maar ook om het een waardig leven te geven waarin het kan opbloeien. Ricoeur wijst erop dat het fragiele ons dus verantwoordelijk maakt. \u0026ldquo;Door op mij te rekenen,\u0026rdquo; schrijft Ricoeur, \u0026ldquo;maakt de ander mij verantwoordelijk voor mijn acties.\u0026rdquo;\nDit lijkt misschien filosofisch geneuzel over definities. Maar het maakt een groot verschil of iets als tragisch of als fragiel zien. Als we bijvoorbeeld zeggen dat de oorlog in Oekraïne tragisch is, dan kan dat betekenen dat we deze vreselijke strijd zien als de uitkomst van grote historische krachten waarop niemand controle heeft. Als we zeggen dat Oekraïne strijdlustig maar fragiel is, dan is dit een oproep om het land te steunen in een oorlog waarvan de uitkomst nog niet vastligt. Het tragische vraagt om berusting, het fragiele om actie.\nFragiele verantwoordelijkheid In zijn lezing zegt Ricoeur dat alle samenlevingen fragiel zijn, omdat fragiliteit bij politieke macht hoort. Dat betekent dus ook dat we als politieke wezens telkens verantwoordelijk zijn om te reageren op deze fragiliteit. Hoe komen we fragiliteit en verantwoordelijkheid tegen in de politiek?\nEen belangrijke bron van politieke fragiliteit is, volgens Ricoeur, de spanning in alle samenlevingen tussen de horizontale en verticale aspecten van macht. Verticale machtsrelaties gaan over de macht die autoriteiten, zoals de wet en de politie, over ons hebben. Deze komen als het ware \u0026lsquo;van bovenaf\u0026rsquo;. Maar er zijn ook belangrijke horizontale relaties in een samenleving. Daarmee bedoelt Ricoeur de relaties tussen burgers onderling, als gelijken. In een gezonde democratie is de verticale macht van bovenaf gebaseerd op een respect voor de horizontale relaties tussen burgers. De macht van bovenaf is namelijk alleen democratisch als deze vanuit de burgers zelf komt. Dit spanningsveld kan op twee manieren verstoord worden.\nTijdens de Black Lives Matter protesten in de VS werd de legitimiteit van de politie in twijfel getrokken na de gewelddadige dood van George Flyod tijdens een arrestatie. Bron\nTen eerste kan een staat macht kan uitoefenen op een samenleving die deze macht niet langer rechtvaardig vindt. Dit gebeurt bijvoorbeeld wanneer een dictator de macht grijpt en zijn wil aan het volk oplegt. Het kan ook gebeuren als het volk niet meer gelooft in de democratische instituten en al het vertrouwen in de politiek kwijt is. Maar, ten tweede, kunnen burgers ook vergeten dat de samenleving gebouwd is op de wil om samen te leven. In dat geval is er geen \u0026lsquo;horizontale\u0026rsquo; relatie meer tussen de burgers en ontrafelt de maatschappij. Ricoeur wijst erop dat we deze wil om samen te leven vaak pas ontdekken als het te laat is, wanneer een samenleving verslagen is en \u0026ldquo;alles uiteenvalt\u0026rdquo;.\nAls burgers moeten we op twee manieren reageren op deze fragiliteit van de samenleving. Samen met wetenschappers en denkers moeten we volgens Ricoeur de macht van de staat controleren en zo op het rechtvaardige pad houden. Nog belangrijker is dat burgers inzien dat de wil om samen te leven kwetsbaar is en dat ze deze beschermen. Als we niet meer naar elkaar omkijken, is er geen samen-leving meer.\nTragische sprookjes We kunnen van Ricoeur leren dat het fragiele geen boodschap heeft aan tragisch doemdenken. Het fragiele accepteert simpelweg niet dat het te laat is. En in de praktijk geloven wij dat misschien ook wel niet. Hoewel we niet weten wat de toekomst brengt, zullen we voor onze pasgeboren kinderen blijven zorgen. Hoewel we niet weten hoe lang onze democratie nog overeind staat, zullen we iets willen doen als we luisteren naar de wanhopige stemmen van iedereen die lijdt aan onrecht. Zelfs als het te laat is, kijkt het fragiele vol hoop naar ons op. Zelfs als het te laat is, is het dus niet te laat om iets te doen.\nIn Nederland leven we helaas in een tijd waarin de verticale macht, de staat, zich actief inspant om burgers te verdelen. Zoals we weten hebben leden uit het kabinet hebben in de nasleep van geweld in Amsterdam uitspraken gedaan die bepaalde groepen Nederlanders discrimineren. Hier zien we dus dat de verticale macht gebruikt wordt om de gemeenschappelijke wil tot samenleven onder druk te zetten. Hoewel het kabinet zal zeggen dat het Nederland probeert te beschermen, vergroot het juist de fragiliteit van onze samenleving.\nAls we zien hoe fragiel onze samenleving is, dan is het niet meer genoeg om in tragische sprookjes te geloven waarin het einde vastligt. Opgeven is een decadentie waarmee het fragiele ons niet laat wegkomen.\n","date":"2024-11-26T00:00:00Z","image":"http://localhost:1313/images/24_11_ricoeur.png","permalink":"http://localhost:1313/post/24_11_ricoeur_fragiliteit/","title":"Deze tijd is niet tragisch: ze is fragiel"},{"content":"Geëngageerd boeddhisme is een vorm van boeddhisme die zich inzet voor (positieve) maatschappelijke verandering. Alle varianten van het boeddhisme zijn erop gericht om het lijden in deze wereld te beëindigen, maar geëngageerd boeddhisten onderscheiden zich doordat ze denken dat we daarvoor niet alleen de eigen geest maar ook de wereld moeten veranderen. Dit idee resoneert goed met progressieve, Westerse opvatting over activisme en engagement. Zo goed zelfs, dat sommige auteurs denken dat geëngageerd boeddhisme misschien wel een Westerse uitvinding is die helemaal niet \u0026lsquo;authentiek\u0026rsquo; boeddhistisch is. Kunnen geëngageerd boeddhisten zich eigenlijk wel op de boeddhistische geschiedenis beroepen?\nModernisten: made in the West Was de Boeddha de eerste geëngageerd boeddhist? Het ligt er maar aan wie je het vraagt. In een belangrijk paper stelt boeddhisme onderzoeker Thomas F. Yarnall dat er twee perspectieven op deze vraag bestaan. Aan de ene kant zijn er traditionalisten. Zij zeggen dat boeddhisme altijd al betrokken was op de samenleving. De Boeddha zou bijvoorbeeld geen verschil zien tussen de religieuze wereld en samenleving. Daartegenover staan de modernisten. Zij denken dat het geëngageerde boeddhisme pas ontstond dankzij ideeën over het boeddhisme in het Westen. Beide perspectieven leren ons iets nieuws.\nEen Boeddhabeeldje in een Nederlandse tuin. Bron\nModernisten stellen bijvoorbeeld dat de geëngageerde kant van het boeddhisme pas echt naar voren komt door de dialoog tussen Oost en West vanaf de negentiende eeuw. Vanaf dan houden Europeanen zich intensief bezig met het vertalen en begrijpen van het boeddhisme. Maar dat gaat niet altijd helemaal goed. Vaak lezen onderzoekers namelijk Westerse opvattingen in teksten waar deze nog niet echt speelden.\nEen voorbeeld daarvan is het concept wederzijdse verbondenheid, interdependence, dat een basisidee is voor ecoboeddhisme (boeddhisme dat zich inzet voor de natuur). In een interessant artikel laat onderzoeker David McMahan zien dat de ecoboeddhistische visie op verbondenheid sterk leunt op Westerse opvattingen uit de Romantiek en op moderne systeemwetenschap. Verbondenheid als geëngageerd begrip was dus alleen mogelijk in de moderne tijd!\nModernisten zijn kritisch op traditionalisten, die stellen dat het boeddhisme altijd al geëngageerd is geweest. Traditionalisten beroepen zich vaak op fragmenten in de oudste teksten van het boeddhisme (de Pãli canon) die zouden wijzen op een sociale taak voor de boeddhist. Maar modernisten zoals onderzoeker Richard Gombrich stellen dat we hierbij het risico lopen om het verleden te lezen door de bril van vandaag. Volgens Gombrich zien we in de boeddhistische literatuur namelijk juist erg weinig terug over maatschappelijk engagement. Zo zou de Boeddha zich niet eens verzet hebben tegen slavernij of tegen het kastenstelsel. Sterker nog, de leer van de Boeddha in de Pãli canon was er vooral op gericht om onthecht te raken van de wereld en dus niet teveel verwachtingen te hebben over politiek of het maatschappelijke leven. Boeddhisme was dus juist niet geëngageerd, volgens modernisten, totdat het in aanraking kwam met het Westen.\nTraditionalisten: terug naar de kern Toch is het traditionalistische perspectief niet zomaar af te schrijven. Onderzoekers en boeddhisten wijzen er namelijk ook op dat het boeddhisme in de praktijk in het Oosten altijd verbonden was met het politieke leven. Als één van de grote religies stond boeddhisme midden in de samenleving, vanuit waar het invloed uitoefende op bestuur, rechtspraak en ook culturele waarden. Het idee dat boeddhisten vooral mediteren in afgesloten kloosters is dan misschien een Westerse misvatting: de praktijk is er altijd één van maatschappelijk engagement geweest, alhoewel dit niet misschien niet even zeer is benadrukt in de teksten.\nEen voordeel van het traditionalistische perspectief is dat het Westerse vooroordelen en arrogantie kan tegengaan. Sommige modernisten voelen zich namelijk geroepen om anderen de les te lezen over wat het \u0026lsquo;ware\u0026rsquo; boeddhisme is, waarbij ze stellen dat het \u0026rsquo;t Westen pas lukte om de authentieke kern van het boeddhisme te vinden. Dit kan leiden tot een neerbuigende houding ten opzichte van boeddhisme in traditionele vormen, waarbij ritueel of symboliek een grotere rol speelt.\n. Bron\nBovendien beroepen prominente (niet-Westerse) geëngageerd boeddhisten zich ook op de traditie. De Vietnamese monnik Thich Nhat Hanh gebruikt een traditionalistisch perspectief om geëngageerd boeddhisme te legitimeren. Hij stelt dat alle vormen van authentiek boeddhisme geëngageerd zijn. Het zou juist het Westen zijn en de koloniale overheersing van boeddhistische samenlevingen die de geëngageerde zijde onderdrukten. Boeddhisme wás geëngageerd totdat het op de vingers getikt werd door Westerlingen die religie een privé aangelegenheid vonden.\nEngagement en interpretatie Maakt het uit of boeddhisten vroeger al geëngageerd waren? Welke ruimte hebben wij als beoefenaars nu om onze eigen ideeën in het spel te brengen? Ik zie religie als een traditie. Alle tradities moeten een balans vinden tussen wat de Franse filosoof Paul Ricoeur sedimentatie en innovatie noemt. Enerzijds doet religie een beroep op gesedimenteerde inzichten, teksten, en interpretaties uit het verleden, maar een religie blijft mensen alleen aanspreken als dit verleden meer is dan dode massa en als ze in staat blijft om te innoveren. In gesprek met vandaag moeten we zoeken naar wat het verleden ons biedt.\nEen klein Boeddhabeeldje op een modern bureau. Bron\nDat vraagt van ons om het midden tussen modernisme en traditionalisme te vinden. Modernisten zien vooral innovatie, waarbij het risico bestaat dat onze eigen moderne denkbeelden de stemmen uit het verleden smoren. In het ergste geval eindigt dit in een herhaling van koloniale zetten, waarbij wij in het Westen denken het beste in staat te zijn het boeddhisme te doorgronden. Maar traditionalisten kunnen in hun uitleg misschien weer te veel leunen op het verleden. Oude teksten in het boeddhisme kunnen ons inspireren, maar we moeten deze ook kritisch durven te bekijken. Zij ontstonden in een tijd die niet meer de onze is, en bepaalde inzichten zullen nu iets anders betekenen dan in de oorspronkelijke context. Religie leeft zolang we deze dialoog durven aan te gaan.\nVoor Westerlingen is het denk ik belangrijk om bescheiden maar creatief om te gaan met de boeddhistische traditie. Om koloniaal denken te voorkomen, is het belangrijk om regelmatig terug te gaan naar de Pãli canon en om in gesprek te blijven met niet-Westerse beoefenaars. Misschien dat boeddhisme niet altijd zo betrokken was op maatschappelijk onrecht als geëngageerde boeddhisten dat vandaag graag zien. Maar voor mij is de belangrijkste vraag of we deze weg van betrokkenheid kunnen verkennen, waarbij de nieuwe uitdagingen de oude wijsheid niet in de weg komen te staan maar juist in een nieuw licht kunnen laten verschijnen.\n","date":"2024-11-17T00:00:00Z","image":"http://localhost:1313/images/blog_lotus.png","permalink":"http://localhost:1313/post/24_11_geengageerd_boeddhisme_ii/","title":"Is geëngageerd boeddhisme authentiek?"},{"content":"Activisme associëren we niet zo snel met boeddhisme. Waar activisten de wereld in beweging willen brengen, lijken boeddhisten deze misschien juist tot stilte te manen. Ze mediteren, oefenen hun aandacht, en proberen zich niet te hechten aan dingen die veranderen. Zijn echte activisten niet veel luidruchtiger, bozer, en misschien ook gewelddadiger dan dat?\nToch is het een vooroordeel dat boeddhisme vooral een weg naar binnen is. Er bestaat namelijk zoiets als geëngageerd boeddhisme, dat zich hard maakt om de samenleving te verbeteren. De Vietnamese zenmonnik Thich Nhat Hanh (op afbeelding boven post), bijvoorbeeld, zette zich zijn leven lang in voor vluchtelingen en het milieu. Hij beroept zich hierbij expliciet op belangrijke boeddhistisch teksten en overtuigingen, zoals zelfloosheid en verbondenheid met de wereld.\nGeëngageerd boeddhisme is inmiddels een gevestigde stroming, waarbij opgeroepen wordt tot een zacht verzet tegen onrecht. Het kan ons leren dat engagement kan samengaan met begrip voor onze tegenstanders.\nOorsprong van de term Wat is geëngageerd boeddhisme nu eigenlijk? Volgens religiewetenschapper Paul Fuller (2022) is geëngageerd boeddhisme een vorm van boeddhisme die zich richt op politiek, de samenleving en het milieu. Net zoals alle boeddhisten proberen geëngageerde boeddhisten het lijden in de wereld op te lossen. Alleen denken zij niet dat we enkel lijden door onze eigen verlangens en overtuigingen, zoals traditionele boeddhisten dat denken, maar juist ook door de manier waarop de samenleving georganiseerd is. Het is duidelijk dat een corrupte overheid of een totalitair politiek systeem op grote schaal ellende veroorzaakt. Maar ook een samenleving als de onze, die ons aanmoedigt eindeloos te consumeren, kan ons op het verkeerde pad zetten, wanneer we ons overgeven aan verlangens die we nooit kunnen bevredigen. Op een vredige manier proberen geëngageerde boeddhisten dit te veranderen.\nMartin Luther King en Thich Nhat Hanh in 1967. De leiders van vredesbewegingen kenden en waarderen elkaars werk. Nhat Hanh en King troffen elkaar enkele malen. Bron\nDe term geëngageerd boeddhisme werd volgens Fuller gepopulariseerd door Thich Nhat Hanh, die al in 1967 over engaged Buddhism sprak. Samen met anderen zette Nhat Hanh zich tijdens de Vietnamoorlog in voor slachtoffers aan beide kanten van het conflict. Toen hij na de oorlog verbannen werd uit Vietnam, bleef hij zich engageren voor bootvluchtelingen in de nasleep van de oorlog. In de decennia daarna riep Nhat Hanh ook regelmatig op tot verduurzaming van onze relatie tot de aarde. Vanuit zijn meditatiecentrum Plum Village in de Franse Dordogne combineerde hij daarmee de boeddhistische praktijk met een maatschappelijke missie. Nhat Hanh geloofde namelijk dat boeddhisme ons zou kunnen helpen om eerlijke onder ogen te komen hoe ons gedrag leed in stand houdt. Als we dankzij meditatie en andere oefeningen niet meer in de ban zijn van onze verlangens, durven we misschien pas echt te zien wat ons gedrag tot gevolgen heeft. Dan wordt ook duidelijk wat we kunnen veranderen aan ons zelf en aan onze omgeving.\nWereldwijd activisme Geëngageerd boeddhisme is een gevestigd fenomeen over de hele wereld. Zo is er bijvoorbeeld de Sarvodaya Shramadana beweging op Sri Lanka. Zij stellen dat verlichting niet alleen op persoonlijk niveau maar ook op het niveau van families, dorpen, steden, landen en zelfs de hele wereld kan plaatsvinden. Een ander bekende geëngageerd boeddhist uit Azië is B.R. Ambedkar (1891-1956). Ambedkar werd in India geboren in één van de laagste sociale kasten. Hij zette het boeddhisme in om het kastensysteem te bekritiseren, omdat hij niet geloofde dat vorige levens zouden kunnen bepalen welke plaats wij in de samenleving verdiend hebben. Deze bewegingen laten daarmee ook zien hoe traditionele boeddhistische thema\u0026rsquo;s zoals wedergeboorte of verlichting een andere betekenis kunnen krijgen.\nZen Peacemakers tijdens een meditatie aan de Nederlandse kust. Bron\nIn het Westen sluit deze vorm van boeddhisme vooral goed aan bij liberale en progressieve bewegingen die zich inzetten voor een rechtvaardige en inclusieve samenleving. De Zen Peacemakers werken bijvoorbeeld vanuit zenboeddhistische principes aan een betere wereld. Er zijn ook groepen in de VS die pleiten voor een betere positie van queers in de boeddhistische wereld. Ook in Nederland bestaat er een groeiende interesse in geëngageerd boeddhisme. De Zenpeacemakers zijn bijvoorbeeld ook in Nederland actief, net zoals meditatiegroepen in de lijn van Thich Nhat Hanh. Anderen zetten zich vanuit boeddhisme in voor daklozen, gevangenen, of verslaafden. Als je zelf eens geëngageerd boeddhisme in actie wilt zien, dan kun je in verschillende steden de Stille Actie van de Zenpeacemakers bijwonen. Iedere tweede zondag van de maand mediteren deelnemers samen op een publieke plaats, om in stilte te bezinnen op de klimaatcrisis.\nZelf wil ik ook nog verder uitzoeken hoe geëngageerd boeddhisme in theorie en praktijk werkt. Ik maak me erg druk om maatschappelijke problemen zoals racisme, de groeiende kloof tussen arm en rijk, en klimaatverandering. Maar helaas zijn zulke thema\u0026rsquo;s splijtzwammen geworden in de samenleving. Verhitte discussies staan dialoog in de weg, en uiteindelijk lijkt iedereen zich in zijn eigen gelijk in te graven. Wat ik zo mooi vind aan het geëngageerd boeddhisme is dat het zoekt naar een andere weg: een weg van gesprek en gezamenlijke oplossingen, zelfs met schijnbare tegenstanders. Deze veelzijdige, wereldwijde stroming, die een middenweg zoekt tussen onthechting en actie, is daarom het verkennen waard.\n","date":"2024-10-25T00:00:00Z","image":"http://localhost:1313/images/24_10_boeddhisme.png","permalink":"http://localhost:1313/post/24_10_geengageerd_boeddhisme/","title":"Wat is geëngageerd boeddhisme?"},{"content":"Fermentatie als metafoor voor sociale verandering Kefir onder microscoop. Bron\nWe willen allemaal impact maken op de wereld. Maar als je verandering afdwingt, gaat het meestal mis. In deze blogpost onderzoek ik of fermentatie, het gecontroleerd laten vergaan van voedsel, een metafoor zou kunnen zijn voor actie. Zuurkool, kombucha, en bier kunnen ons namelijk leren dat we voor verandering vooral de juiste omstandigheden nodig hebben. Want dan kan het in een keer hard gaan.\nEen gemberbaby Fermentatie is een proces waarbij je voedsel gecontroleerd laat rotten, waardoor het een andere smaak en eigenschappen krijgt. Denk zuurkool. Denk kombucha. Denk, ook, bier en kaas. Je begint fermentatie vaak door bepaalde omstandigheden te creëren waarin gewenste bacteriën gedijen, terwijl ziekteverwekkers het loodje leggen. Als je deze omstandigheden hebt gemaakt, moet je het proces loslaten de bacteriën hun ding laten doen. Na een week is je witte kool dan in zuurkool veranderd.\nDat loslaten vind ik nogal moeilijk. Sinds ik met fermeteren begonnen ben, een paar weken geleden, buig ik iedere dag als een bezorgde ouder over mijn potje fermenterende gember. Pas als ik een paar kleine bubbeltjes zie, ben ik opgelucht. Dan weet ik namelijk dat het fermentatieproces nog goed op gang is. Maar het liefste zou ik zélf iets doen om ervoor te zorgen dat het goed blijft gaan, alsof ik de tentamens van mijn eigen kind zou maken. Maar helaas, zodra de groente in de pot zit, kun je niets meer doen dan wachten.\nDe fermentatiegoeroe Sandor Katz legt in zijn boek Fermentation as Metaphor uit dat hij gelooft dat fermenteren ons kan stimuleren om beter om te gaan met de rommeligere kanten van het leven. Ik denk dat hij gelijk heeft en dat fermentatie ons kan helpen om te zien dat dingen kunnen veranderen buiten onze controle om.\nVolgens mij proberen we de grootste problemen van deze tijd wanhopig weer onder controle te krijgen. En dat is logisch. Natuurlijk willen we, bijvoorbeeld, klimaatverandering stoppen. Maar zulke problemen zijn zó complex dat ze altijd aan onze grip ontsnappen. Als we van activisme, politiek, of technologie verwachten dat ze ons leren de wereld te beheersen, dan zullen we altijd teleurgesteld raken.\nIn de veelbesproken film Seaspiracy, bijvoorbeeld, laat de zoektocht naar de oorsprong van problemen in de oceanen zien van de jonge regisseur Ali Tabrizi. Als hij ziet dat walvissen sterven door enorme hoeveelheden plastic in hun maag, gaat hij consequent met een prikkertje het strand op om afval op te ruimen. Maar hoewel dit een nobel gebaar is, is het ook een druppel op een gloeiende plaat.\nAl gauw blijkt nauwelijk dat een aanzienlijk deel van het plastic niet door de rietjes van consumenten, maar door visnetten in de oceanen komt. Dus volgt Ali de complexe ketens van trawlers, bijvangst, betekenisloze keurmerken, kweekvis, piraterij, tot illegale handel in haaienvinnen. Daardoor wordt duidelijk dat er niet één punt is vanuit waar je alle problemen in één keer kan oplossen. Alles hangt met alles samen. Daar sta je dan met je prikkertje.\nLactobacillus onder de microscoop. Bron\nNadat de film deze wat sombere conclusie trekt, wordt er tóch een simpele boodschap aan de kijker gegeven: eet geen vis meer! Als we allemaal zouden stoppen met sushi en kabeljauw zou dat zeker een betere wereld opleveren - in ieder geval voor de vissen (misschien iets minder voor de sushichefs). Maar dat jij niet langer naar de viskraam gaat lost nog op zichzelf nog niets op. Zulke adviezen lijken ons controle te geven doordat jijzelf iets kunt doen voor een betere wereld, maar ze gaan voorbij aan de complexiteit van de beerput waarin we wegzinken.\nVerrotte verandering Fermentatie geeft ons een ander model om dingen te veranderen. Het gaat hier niet om zelfcontrole, of om beheersing, maar om geschikte omgevingen. Als je fermenteert dan grijp je namleijk niet in door zélf iets te doen. Je maakt de juiste omstandigheden waarin vanzelf iets nieuws kan ontstaan. Witte kool verandert bijvoorbeeld in zuurkool doordat je er zout bij doet. In deze zoute omgeving overleeft alleen de melkzuurbacterie nog. Deze zet de suikers in de kool om in zuren, waardoor alle ziekteverwekkers dood gaan en jij na een week kunt genieten van heerlijke zuurkool.\nKunnen we dit als een model zien voor sociale veranderingen? Dan bedoel ik niet dat we mensen in zout onderdompelen en wachten op een wonder. Ik bedoel dat we dingen kunnen veranderen door de juiste omstandigheden te maken, éérder dan door zélf heiligen of helden te worden. In plaats van alleen maar zelf nooit meer te vliegen, nooit meer vis te eten, nooit plastic te gebruiken, etc., zou je de nadruk dan kunnen leggen op het bouwen van gemeenschappen en instituten die elkaar kunnen helpen en versterken.\nLactobacillus. Bron\nJe geeft daarmee de regie wat uit handen en je laat dingen veranderen op hun eigen tempo. Net zoals je zuurkool niet binnen één dag kunt maken, zul je voor sommige sociale transformaties ook meer tijd moeten toestaan. Ook zal de oplossing van een probleem anders kunnen zijn dan je voor je zag. Je laat los en kijkt wat er gebeurt. En je moet erop durven vertrouwen dat er uit zulke spontane samenkomsten iets interessants kan ontstaan.\nHoe moeten we dit voor ons zien? Ik denk dat het belangrijk is om plekken te hebben waar mensen met goede ideeën elkaar kunnen treffen, waarin creatieve uitwisseling plaats kan vinden, waarin samen gesproken en gehandeld kan worden. Politieke actie zou zich daarom ook kunnen inzetten voor een sterkere publieke sfeer, voor buurthuizen en ontmoetingsplaatsen. En voor dialoog - want dialoog is niets dan het fermenteren van ideeën. Ook moeten we processen durven ingaan die nog open zijn en die kunnen veranderen. We vinden zulke plekken vaak in de marges van onze samenleving, maar gelukkig steeds vaker ook in het onderwijs, in bedrijven, bij hackathons\u0026hellip;\nMaar vergt de huidige crisis niet om veel méér regie? Hebben we wel de luxe om af te wachten wat er gebeurt als we ruimte bieden? Ten eerste hoeft deze omgevinggerichte benadering van verandering helemaal niet te betekenen dat je als individu lekker consumeert alsof er vijf aardes zijn. Je haalt de nadruk alleen af van jezelf. Ten tweede kan zo\u0026rsquo;n benadering juist ruimte bieden aan stemmen die we nu nog niet horen. Als we van bovenaf bepalen wat er moet gebeuren in onze samenleving, missen we de kans om te leren van alle ervaringen die in de maatschappij bestaan. En ten derde is de wereld nu zo complex dat we niet precies kunnen voorspellen wat gaat werken en wat niet; daarom kan het ook nuttig zijn om af te wachten en te kijken wat er gebeurt, om op het juiste moment bij te sturen.\nZou het? Zoals bij zoveel bezorgde vaders, blijken mijn zorgen over mijn zorgenkindje onterecht. Na twee dagen begint mijn gemberdrank te bubbelen. Als ik de pot open, spuit het drankje er zelfs gedeeltelijk uit door de druk van de gassen die vrij zijn gekomen. Langzaam leer ik vertrouwen krijgen in de bacteriën. Ze zijn te klein om te zien, maar krachtig genoeg om mij keer op keer fantastische dranken en smakelijk voedsel te geven.\nHoewel ik voor het klimaat nog zoek naar de geschikte omgeving, de juiste kaders, het gepaste tempo, hoop ik dat ik kan leren van mijn potjes zuurkool en gefermenteerde uitjes in mijn zoektocht naar een adequate reactie op de de verstoringen van de natuurlijke wereld om ons heen. Zou het dan toch kunnen dat dingen eindelijk écht veranderen, als we beetje bij beetje werken aan een wereld waarin nieuwe dingen kunnen ontstaan? Als de juiste mensen elkaar ontmoeten in de juiste omstandigheden? Zoals Katz zegt, zodra de bubbels beginnen te verschijnen, is alles mogelijk\u0026hellip;\nBron Katz, Sandor. 2020. Fermentation as Metaphor. Chelsea Green Publishing.\n","date":"2021-05-02T00:00:00Z","image":"http://localhost:1313/images/blog_fermentatie.png","permalink":"http://localhost:1313/post/fermentatie/","title":"Deze revolutie werd mede mogelijk gemaakt door zuurkool"},{"content":"In nagedachtenis van de vijftien miljoen geruimde nertsen in Denemarken.\nGeruimde nertsen worden begraven in Denemarken. Bron\nZombienertsen Een opmerkelijk bericht in de marges van de krant afgelopen week. Nertsen stonden op uit een massagraf in Denemarken, nadat ze geruimd waren vanwege het risico op verspreiding van een gemuteerd coronavirus. Door gasvorming zwollen de ontbindende lichaampjes en stuwden zij elkaar naar boven, waarbij ze de aarde opzij duwden. De gehaaste ruimingsactie van de Denen had een veld vol \u0026lsquo;zombienertsen\u0026rsquo; gemaakt die als ondoden in het heden kwamen spoken. Het is een afgrijselijk beeld, deze kadavers waarin \u0026ldquo;gassen zich ophopen en het lichaam vrij letterlijk wordt opgeblazen.\u0026rdquo; De opstand uit een massale dood van miljoenen opzwellende kadavers in het belang van de mens, na een levenslang gevangenschap in mensenbelang.\nDeze vreemde gebeurtenis en de walging die zij oproept laten iets zien over onze relatie tot de bodem. Lang kon de aarde als onze opslagplaats dienen. Het verleden konden wij veilig deponeren en er nooit meer aan denken. Maar op deze begraafplaatsen van nertsen, als op talloze anderen plaatsen, begint de aarde de tijd om te draaien. Wat achter ons hoort te liggen, verschijnt plots opnieuw in het heden. Het spookt in het Antropoceen.\nDe Bodem Het is afschrikwekkend wanneer de bodem teruggeeft wat wij erin stoppen. Robert MacFarlane schrijft in zijn prachtige boek Underland dat de mens traditioneel drie relaties heeft tot de bodem (2019, 8). De bodem moet bescherming bieden aan ons en onze kostbaarheden, ook moet ze opbrengsten leveren zoals mineralen, en, tenslotte, moet ze als opslagplaats dienen voor onze geheimen en ons afval.\nIn het geval van de nertsen zijn deze twee laatste functies op een vreemde manier in elkaar verstrikt geraakt. De aarde brengt iets op, maar helaas juist dat wat in haar hadden willen opbergen, wat we hadden willen vergeten. De primaire relaties tot de aarde geven ons niet altijd meer houvast.\nZombienertsen. Bron\nEenzelfde verlies van houvast lezen we in Erwin Mortiers roman over de Eerste Wereldoorlog getitled Godenslaap. De hoofdpersoon Helena struint over de akkers waarop vroeger gestreden is. Ze denkt aan de gevallenen. \u0026ldquo;Seizoen na seizoen moet de ploegschaar hun resten verder verspreid hebben, de tweehonderd en nog wat schroeven en bouten en spalken waaruit het menselijk staketsel bestaat verstrooid hebben in de ondergrond.\u0026rdquo; (p. 261) De doden komen terug, maar niet als zichzelf. Verstrooid, ontmenselijkt, vergeten.\nHelena\u0026rsquo;s broer beschrijft later zijn ervaringen in de loopgraven. In de modder, tussen de lijken, kwam hij de aarde tegen. \u0026ldquo;[De aarde] die ons herleidde tot kruipende dieren, [\u0026hellip;] ons gebeente aangreep om er haar vormloze vlees aan op te hangen, [\u0026hellip;], als je op het gefluit van een naderende obus je kop in haar sop duwde, boerde ze in je smoel en asemde de stank uit van de onverteerde doden in haar darmen.\u0026rdquo; (p. 296)\nHebben we de aarde dan niet verkeerd begrepen, wanneer we haar enkel benaderden als beschermvrouw, oogstveld en opbergplaats? Weten we niet al veel langer dat de aarde weigert zich te voegen naar hoe wij haar proberen te beheersen?\nDe aarde braakt Wanneer de functies van de aarde (bescherming, opbrengst, opslag) door elkaar lopen, dan verandert daarmee ook de richting van de tijd. Dat zien we niet alleen bij de nertsen of in tijden van oorloog, maar ook bij andere verschrikkingen die recentlijk uit de bodem zijn komen bovendrijven door klimaatverandering. Mijnbouw \u0026lsquo;oogst\u0026rsquo; de vruchten van het geologische verleden. Kool en olie brengen de opgeslagen zonne-energie van miljoenen jaren tot ontlading, met opwarming van de aarde als gevolg. En door deze opwarming komen de sporen van het verleden tot leven. Op een bepaalde manier stuurt de mens de aarde terug naar hoe zij in vroegere tijden was, omdat zonder de menselijke invloed zij juist weer richting een Ijstijd zou bewegen.\nOude ziektes komen terug via kadavers van dieren die vroeger in de bevroren bodem lagen. Smeltend permafrost stoot methaangas uit, dat zich over de geologische geschiedenis daar opgehoopt heeft. Gletsjers laten dode lichamen uit de Eerste Wereldoorlog los in Italië. De bodem hoort het verleden vast te houden. Maar nu is ze begonnen het uit te spuwen door menselijke invloeden.\nDe opborrelende nertsen zijn een fenomeen op een kleinere schaal. Maar ze laten voor mij het volgende goed zien: op de aarde is er geen begraafplaats voor het verleden. Er blijft altijd de mogelijkheid van terugkeer.\nHet verleden komt terug De nertsen die hadden moeten verdwijnen, maar die terugkwamen. De nertsen die gehouden werden vanwege een excessief verlangen van de mens naar hun vacht. De nertsen die nu zelf een exces waren geworden, een probleem, een teveel. De nertsen die niet meer mochten bestaan, maar überhaupt enkel al bestonden voor ons.\nKunnen we iets leren van deze tragedie? En van de walging en angst die zij oproept? Ik denk het wel. Het verleden is nooit weg. In de grootschalige (nertsen)industrie behoort de tijd alleen maar van toekomst naar verleden te lopen. Maar de natuur verzet zich en wat ooit was spookt nu nog rond. Terwijl wij dromen over de toekomst, kleeft de oneindige zwaarte van het verleden aan ons vast. We moeten daarom leren om tegenover dromen van vooruitgang altijd de spoken te plaatsen van wat geweest is.\n","date":"2020-12-06T00:00:00Z","image":"http://localhost:1313/images/blog_nerts.png","permalink":"http://localhost:1313/post/bodembraakt/","title":"Wanneer de bodem braakt"},{"content":" De Apollo 8 crew fotografeerde in 1968 de 'opkomende' aarde vanuit de ruimte. Bron\nIn het Antropoceen beïnvloedt de mens 'de hele aarde'. Hoe lang hebben we al een beeld van onze planeet in zijn geheel? Vorige maand had ik het over de curve van de aarde, die in het begin van de 20e eeuw zichtbaar werd op een foto vanuit een luchtballon. De maand daarvoor liet ik zien hoe ons wereldbeeld veranderde door de eerste luchtfoto's van bovenaf. Vandaag kijken we naar het ontstaan van de iconische foto Earthrise, één van de eerste foto\u0026rsquo;s van de hele aarde gemaakt zoals gezien door astronauten. Wat deed het met ons, om de aarde eindelijk als een geheel te zien?\n. De eerste foto van de hele aarde. Bron\nYou are looking at yourselves We\u0026rsquo;re seeing about half of it. It is going off to our 12 o\u0026rsquo;clock. Now it is going off to our 3 o\u0026rsquo;clock. That is the wrong direction\u0026hellip;\nHet had bijna iets komisch. Op 280.000 kilometer van elkaar vandaan probeerden technici in Houston de astronaut Bill Anders instructies te geven om zijn camera op de aarde te richten. Anders zelf had geen beeld, en omdat de instructies met een seconde vertraging binnenkwamen bewoog hij de camera telkens een verkeerde kant uit. De kneuterigheid van deze situatie deed denken aan een echtpaar dat probeert om een fotolijstje recht te hangen in de woonkamer. \u0026lsquo;Iets naar links! Niet zo ver!\u0026rsquo;\nOp deze dag in 1968 probeerden NASA en de astronauten van de Apollo 8 missie aarde te laten zien aan de mensen thuis. Live. Op televisie. Voor het eerst werd de gehele aarde vastgelegd door mensen die zelf in de ruimte waren - een historisch moment. Maar Bill Anders worstelde vooralsnog met zijn camera. Uiteindelijk zouden de mensen thuis niet veel meer zien van de aarde dan een klein, onduidelijk randje.\n\u0026ldquo;Stop right there. That is worse, Bill. Go back where you were \u0026hellip; Now it\u0026rsquo;s coming back\u0026hellip; That is extremely good on the earth if you can just hold it like that.\u0026rdquo;\nEn dan komt de aarde in beeld\u0026hellip; Daar verschijnt ze in zwart-wit op duizenden televisies op aarde. Nog niet als de blauwe parel die wij kennen, maar als een overbelichte vlek in de hoek van het scherm. En toch was dit al indrukwekkend genoeg.\n\u0026ldquo;You are looking at yourselves at 180.000 miles out in space.\u0026rdquo; Bill Anders voorzag het korrelige beeld van betekenis. Hier kijkt de mens terug naar zichzelf en alles wat zij kent. Hier verschijnt de aarde, niet als \u0026lsquo;grond\u0026rsquo; waarop we lopen, maar als een geheel waar we ons tegenover kunnen verhouden. En dan moest de meest iconische foto nog gemaakt worden\u0026hellip;\nEarthrise \u0026ldquo;Behold\nthe blue planet steeped in its dream\nof reality, its calculated vision shaking with the only love.\u0026rdquo;\n\u0026ndash; James Dickey\nEen dag later, op kerstavond 1968, zou het team van de Apollo 8 missie, bestaande uit James Lovell, Bill Anders en Frank Borman de bekende \u0026lsquo;Earthrise\u0026rsquo; foto maken. De aarde lijkt op te komen boven de maan. We zien het blauw van onze oceanen en dramatische kronkelingen van de witte wolken. Wat was de aarde prachtig van ver af.\nEarthrise, 1968\nDe astronauten zouden pas na thuiskomst de foto kunnen zien, omdat deze nog ontwikkeld moest worden. Daarna had de foto een groot bereik. Earthrise belandde op de voorpagina\u0026rsquo;s van kranten en tijdschriften. Een exemplaar werd overhandigd aan de gouverneur van Texas. Er werd een postzegel van gemaakt. Het had de mensen op aarde geraakt om hun thuis eindelijk van een afstand te kunnen zien.\nEarthrise toonde ons een blauwe parel, een levende entiteit, tegenover de leegte van de kosmos. \u0026ldquo;The loneliness out here is awe-inspiring,\u0026rdquo; bekende James Lovell nog aan boord van de Apollo 8. \u0026ldquo;It makes us realize what you have back on Earth. The Earth is a grand oasis in the vastness of space.\u0026rdquo; De aarde was op deze afbeelding een speciale plek, vol van leven en kleur. Dit indrukwekkende beeld inspireert nog steeds. David Attenborough noemt de foto bijvoorbeeld in zijn nieuwe documentaire.\nVoor het eerst kon de mens de aarde ook als één geheel zien. Eerder zagen we de wonderen van \u0026lsquo;de natuur\u0026rsquo;, de oerwouden, de wildernis, maar dankzij deze foto konden we inzien dat al deze gebieden deel waren van één systeem waarin alles met elkaar samenhangt. En waar ook de mensen toe behoorden. Door ons via de ruimtevaart te verwijderen van de aarde, vonden we haar terug als iets nieuws en anders. Als een verenigde planeet, als één systeem.\nVerkeerd geprint Afgelopen maanden had ik het telkens over wat foto\u0026rsquo;s van de aarde met de horizon deden. Op fotografie van boven was de horizon helemaal verdwenen. Op de fotografie van de Explorer II kwam ze weer terug toen we kromming van de aarde konden zien. En nu? In de ruimte is er toch geen onder en boven, dus ook geen horizon? Waarom zien we op deze foto dan toch de horizon van de maan?\nGrappig genoeg is de foto eigenlijk \u0026lsquo;verkeerd\u0026rsquo; afgedrukt. Historicus Robert Poole merkt op dat de aarde voor de astronauten helemaal niet als een zon boven de maan was komen rijzen. Door de baan die zij maakten, kwam de aarde juist links van de maan om het hoekje gluren. Eigenlijk zou de foto daarom negentig graden gedraaid moeten worden.\nDe route van de Apollo 8 missie. Let ook op hoe de aarde vóór vertrek nog voorgesteld werd, zonder wolken en met weinig blauw.\nDat we de foto toch op deze manier kennen, stelt geschiedkundige Sebastian Grevsmühl, komt doordat de mens gehecht blijft aan een horizontale visuele traditie, zoals we die in de landschapschilderskunst herkenden. Blijkbaar zoekt de mens opnieuw naar de horizon, ook als we in de ruimte zweven waar onder en boven verwisselbaar zijn geworden.\nLeven zonder horizon Deze nep-horizon van de maan heeft helemaal niets meer van de functies die de horizon had in schilderkunst. Ze helpt ons niet om dingen op schaal te zien. Het is onmogelijk te bepalen of de oneffenheden op maan slechts putjes zijn of afschrikwekkende kraters. Ook biedt het geen ruimtelijk perspectief. We hebben geen idee hoe ver de kraters van ons zijn. Honderden meters? Kilometers? Deze horizon lijkt alleen maar te dienen om alle aandacht van de kijker te sturen naar die blauwe planeet die \u0026lsquo;opkomt\u0026rsquo; boven de grijze rotsen.\nWant wie blijft er staren naar de maan als daar de aarde hangt, in haar adembenemende levendigheid?\nDe crew van Apollo 8 landt in zee\nDe horizon op de foto van Earthrise zie ik als een laatste knipoog naar aardse landschappen, naar standplaatsgebondenheid, naar de horizon van de schilderkunst. We zien hierdoor dat de horizon alleen een functie heeft zolang we gebonden waren aan een plek op aarde.\nEn deze zelfde aarde zien we op Earthrise niet als een \u0026lsquo;bodem\u0026rsquo; maar een \u0026lsquo;geheel\u0026rsquo;. Zo kenden we de aarde nog niet, toen we op haar rondliepen. En nu we weten dat ons handelen invloed heeft de hele aarde, kunnen we haar nooit meer alléén maar zien als ondergrond, standplaats, bodem. Het perspectief van buitenaf vervreemdt. Maar het maakt ook mogelijk dat we leren denken in termen van het geheel.\nConclusie In de vorige eeuw leerde de mens te denken over zijn positie in het universum zonder horizon. Enerzijds is dit verlies van de horizon een verwijdering van de aarde als de \u0026lsquo;grond\u0026rsquo; onder onze voeten, als de bodem waarop wij staan en vanaf waar wij de wereld bezien. We kunnen nu namelijk overal staan en gaan. Letterlijk via de ruimtevaart. Figuurlijk via onze wetenschap, die elk punt in het universum als middenpunt kan nemen voor haar theorieën. We kunnen zelfs de maan als standplaats innemen, zoals Earthrise laat zien.\nMaar anderzijds treffen wij de aarde op Earthrise in een nieuwe hoedanigheid. Niet als bodem, maar als een geheel waartoe wij behoren. Een complex, levendig en dynamisch systeem. Een uitzondering tussen de sterren. Ons thuis. Want laten we ook niet vergeten dat, hoewel de ruimtevaart ons naar onmetelijke verten heeft gevoerd, de aarde is waar wij geboren zijn, waar wij wonen en waar de meesten van ons zullen sterven.\n\u0026ldquo;De aarde,\u0026rdquo; schreef de filosoof Hans Blumbenberg ooit, blijft namelijk \u0026ldquo;[\u0026hellip;] dat waarnaar alle ruimteschepen terugkeren.\u0026rdquo;\nHoe ver zij ook gegaan zijn.\nBronnen Grevsmühl, Sebastian. 2014. La Terre Vue d\u0026rsquo;en Haut. Paris: Éditions du Seuil.\nLazier, Benjamin. 2011. \u0026ldquo;Earthrise, or the Globalization of the World Picture.\u0026rdquo; *The American Historial Review\u0026quot; 116(3): 602-630.\nPoole, Robert. 2008. Earthrise. Yale University Press.\n","date":"2020-11-01T00:00:00Z","image":"http://localhost:1313/images/aardeiii.png","permalink":"http://localhost:1313/post/curvevandeaarde3/","title":"Vanaf grote hoogte III: de aarde als geheel"},{"content":"\nDe eerste foto van de curve van de aarde, genomen door de Explorer II\n\u0026ldquo;What happens when the infinite blue of our aerial dreams is ruptured, replaced by a thin seam of colour, a terrifyingly fragile defence against the hungry vacuum of the Universe?\u0026rdquo;\nRachel Steward, bron Vanaf grote hoogte Vandaag deel twee van een drieluik over afbeeldingen van de aarde. In het Antropoceen verhoudt de mens zich ten opzichte van \u0026lsquo;de hele aarde\u0026rsquo;. Hoe lang is de hele planeet al zichtbaar voor mensen?\nVorige maand stonden we stil bij het verliezen van de horizon op fotografie van bovenaf. Vandaag zullen we zien hoe de mens op een andere manier van de horizon loskomt.\nExplorer II In 1935 steeg een eenzame luchtballon op vanuit de Black Hills in South Dakota. Boven de ruige bossen en de bergen ver beneden, door de windstille luchten klom de ballon omhoog en het zou niet lang duren of zij was nog maar een stipje aan de hemel. In de cabine van de ballon waarin de luchtdruk gecontroleerd werd zaten drie mannen van de US Army Air Corps. Twee van hen hadden het jaar ervoor amper een crash van een gelijke ballon overleefd, toen zij van kilometers hoogte naar beneden stortten. Toch wilden zij dit jaar opnieuw een poging doen hun doel te behalen, namelijk om met hun ballon, Explorer II, een nieuw hoogterecord te zetten door op zo\u0026rsquo;n 22 kilometer boven de aarde te zweven. Zou je vanaf deze hoogte uit de ballon geworpen worden, dan zou het meer dan zes minuten duren voordat je de bodem raken. Bij deze klim op duizelingwekkende afstand van de aarde namen de drie ballonvaarders een camera mee.\nAcht uur na hun opstijgen bereikten de mannen hun doel en maakten zij een foto vanaf het hoogste punt waarop mensen ooit geweest waren. Op de foto kijk je uit over het landschap van South Dakota, dat er net zo plat uitziet als de verticale foto\u0026rsquo;s van de planisfeer - heuvels lijken op dezelfde hoogte te zijn als rivieren, bergen liggen vlak naast een lappendeken van akkers. Er is nauwelijks verschil te zien tussen de \u0026rsquo;natuurlijke\u0026rsquo; en de \u0026lsquo;menselijke\u0026rsquo; wereld. Maar de aarde is niet alléén maar plat als een kaart. Op de foto kun je 280 kilometer ver kijken, tot voorbij de Stratospherebowl die aan de horizon ligt. Nét onder de horizon is op de foto een rechte zwarte lijn getrokken. Als we hier kijken zien we hoe, heel subtiel, de curve van de aarde voor het eerst zichtbaar is op een foto.\nDe foto genoot grote bekendheid en vormde een belangrijke stap in de verdere ontdekking van de ruimte boven de aarde. Ze werd afgedrukt in National Geographic als een uitvouwbaar supplement en bereikte daarmee een breed publiek, dat nu zelf kon zien dat wij inderdaad op een grote bol leven. Wat mij trekt, echter, aan deze foto is niet alleen de bolvorm van de aarde. Ik ben gefascineerd door dat drukkende zwart dat boven de \u0026lsquo;kaart\u0026rsquo; van het aardoppervlak verschijnt. Dit was het zwart van de ruimte zelf, waardoor mensen met hun eigen ogen de aarde als een hemellichaam te midden van het grote niets konden zien. Wat verandert er in de relatie mens-aarde door dit perspectief?\nEen ironische horizon Vorige maand schreef ik dat de \u0026lsquo;planisfeer\u0026rsquo;, het verticale perspectief op de aarde, de horizon had uitgewist. Op fotografie van boven leek de aarde op een kaart en zij werd ook als dusdanig benaderd. Luchtfotografie was daarmee een populair middel in de militaire sfeer, waar informatie verzameld werd over de stand van zaken in de landschappen van de vijand of om grote operatie te plannen op basis van actuele gegevens. Het perspectief van boven zette de standplaatsgebondenheid van mensen tussen haakjes, maar was nog steeds gecentreerd rondom menselijke behoeften en plannen. We zouden daarmee kunnen zeggen dat in de fotografie vanaf de planisfeer de mens juist zichzelf tegenkomt als een plannend en berekenend wezen.\nDaarentegen maakt de foto van de Explorer II een andere relatie tussen mens en horizon zichtbaar. Hoewel, in gelijkenis met de verticale fotografie, de aarde er zo plat uitziet als een kaart, is het nieuw dat we op deze foto opnieuw een horizon zien. Maar wat voor een horizon is dit? In mijn vorige post legde ik uit dat de horizon helpt om zaken in perspectief te plaatsen, doordat het ons een gevoel geeft van schaal en positie van de verschijnende objecten. Wat ik interessant vind aan deze foto is dat de horizon nu juist deze functie niet vervult. We zien weliswaar min of meer wat ver weg is en wat dichtbij, bijvoorbeeld dat de Stratospherebowl op grotere afstand is dan de White River, maar doordat de standplaats van de fotograaf zo ongebruikelijk is verschijnt de aarde als het vervreemdende landschap van een onbekende planeet. Als bergen plat lijken en rivieren eruit zien als scheuren in stoptegels, dan helpt geen enkele horizon om nog te begrijpen wat wij zien. Het is niet voor niets dat de fotografen plaatsnamen lieten afdrukken op de foto om de verwarde lezer te helpen.\nDeze verwarring legt twee interessante zaken bloot. Ten eerste zien we zo dat de horizon an sich niet genoeg is om perspectief te krijgen. Het is dus niet alleen een horizon die helpt om dingen op de juiste schaal te zien, maar het blijkt vooral de standplaats van de mens op het oppervlakte van de aarde te zijn die hierbij helpt. De foto heeft namelijk een horizon én een standplaats, maar toch is dit een vervreemdend perspectief. Met het opstijgen naar grote hoogte is de mens dus losgekomen van standpunt noch horizon, maar is het de aardse context die volledig verdwenen is. De gebondenheid aan het aardoppervlak blijkt een voorwaarde van begrip te zijn. Op deze foto weet de mens zonder technologische middelen niet meer wat ze ziet en op schaal ze moet denken.\nTen tweede vind ik het interessant dat deze overgang naar een perspectief zonder aardse context bereikt is via mensgemaakte middelen. De mens is blijkbaar in staat om zelf technieken te ontwikkelen (luchtballonen, raketten, ruimteschepen) die tegen haar alledaagse beleving van de wereld ingaan. Hoe verder we dus van de aarde loskwamen, hoe afhankelijker wij werden van technologieën, analyses en interpretaties om uit te leggen hoe wij moeten plaatsen wat aan ons verschijnt.\nDe horizon is daarom, op deze foto, ironisch. Ze wekt de suggestie van begrijpelijkheid, maar is tegelijkertijd vervreemdend. Hoewel we de horizon van de aarde zien, is dit geen aardse horizon. Dit is geen grens aan ons zicht onder een blauwe hemel, maar onder een zware mantel van kosmisch zwart. De dingen verschijnen daarmee ook niet aan ons binnen de context van het aardse bestaan, maar binnen een kosmische context - waardoor een blik op de aarde als planeet tussen de planeten mogelijk begint te worden. De bergen verliezen hun majesteuze schaal, de mens is zelf niet eens meer zichtbaar. En de aarde neigt daarmee meer naar de vorm van spinnende globe dan naar een \u0026lsquo;grond\u0026rsquo; waarop de mens nog kan staan.\nDe horizon is misschien nog zichtbaar, maar de foto laat ook de schok zien de wetenschappen en de technieken van de twintigste eeuw met zich meebrachten. De standplaats van de mens was losgewrikt van de aarde en kon steeds gemakkelijker waar dan ook geplaatst worden. De ruimtevaart zou deze perspectivistische droom een werkelijkheid maken, waardoor de mens zelfs naar het standpunt kon bewegen vanuit waar de hele aarde zichtbaar werd. De mens bleef standpuntgebonden, maar het standpunt zelf was niet meer gebonden aan welke context dan ook - aards of anders.\nDe Explorer II ballon voor take-off\nVan de aarde weg De mens kon ten tijden van deze foto nog nét niet loskomen van de zwaartekracht van de aarde, maar we voelen aan alles dat de mens uit is op het grote zwart dat zo drukkend \u0026lsquo;boven\u0026rsquo; het landschap ligt. Nog even en V2 raketten, gelanceerd vanaf White Sands, zouden daadwerkelijk de dampkring van de aarde verlaten. Vanaf dat moment zouden termen als \u0026lsquo;boven\u0026rsquo; en \u0026lsquo;onder\u0026rsquo; geen zin meer hebben, omdat deze coördinaten alleen maar in relatie tot de zwaartekracht van de aarde zin hebben. De foto van de curve van de aarde lijkt al naar dit perspectief te reiken, er bevond zich maar vier procent van de atmosfeer boven de fotografen op het moment dat zij genomen werd. Maar nog altijd werd de ballon naar \u0026lsquo;beneden\u0026rsquo; getrokken, naar de plaats vanaf waar zij gezonden was. De vroegere context van de aarde had haar aantrekkingskracht nog niet verloren.\nVolgende maand zullen we zien hoe de horizon terugkeert op de foto Earthrise. Maar ditmaal zal het de aarde zelf zijn die verschijnt als een opgaand hemellichaam boven de horizon van de maan.\nBronnen Grevsmühl, Sebastian. 2014. La Terre Vue d\u0026rsquo;en Haut. Paris: Éditions du Seuil.\nPoole, Robert. 2008. Earthrise. Yale University Press, pp. 56-58.\n","date":"2020-10-03T00:00:00Z","image":"http://localhost:1313/images/aardeii.png","permalink":"http://localhost:1313/post/curvevandeaarde2/","title":"Vanaf grote hoogte II: de curve van de aarde"},{"content":"\nCailletet\u0026rsquo;s gravure van een barometer, geplaatst voor een verticale foto van het landschap, 1898. Bron\nVanaf grote hoogte Vandaag deel één van een drieluik over afbeeldingen van de aarde. In het Antropoceen verhoudt de mens zich ten opzichte van \u0026lsquo;de hele aarde\u0026rsquo;. Hoe lang is de hele planeet al zichtbaar voor mensen?\nDe \u0026lsquo;planisfeer\u0026rsquo; De Syrische schrijver Lucian fantaseerde in de tweede na Christus wat hij zou zien als hij op zou stijgen van aarde en naar beneden keek. Op het oppervlakte van de planeet, dacht Lucian, was de mens nietig en hadden onze steden iets weg van mierenhopen. De conflicten van de mensheid leken belachelijk, omdat de grenzen die de landkaarten indelen nergens te bekennen zijn. Lucian stelt zich voor dat hij lachend om de mens in de vrije ruimte zou weven. Het perspectief van boven was voor Lucian slechts een fantasie, en de mens zou aan het aardoppervlak gekluisterd blijven tot de negentiende eeuw. Toen steeg de ballon van Franse fotograaf Félix Nadar op boven stad Parijs. Eindelijk zag de mens met eigen ogen hoe de wereld van boven eruit zag.\nNadar begon een nieuw genre in de fotografie: de fotografie van bovenaf. Lucian\u0026rsquo;s fantasie was werkelijkheid geworden, zichtbaar voor iedereen op de foto\u0026rsquo;s die stad plat als een pannekoek lieten zien. Als je hoog genoeg kwam met je ballon, ontdekte Nadar, blikte je namelijk op het landschap vanaf de \u0026lsquo;planisfeer\u0026rsquo;, waar er \u0026ldquo;geen waarneming van verschil in hoogte\u0026rdquo; meer is: \u0026ldquo;Alles is \u0026lsquo;in focus\u0026rsquo;. [\u0026hellip;] Er is geen waarneembaar onderscheid tussen de vlakke velden van alfalfa en de antieke wouden van oude eiken.\u0026rdquo; De planisfeer had daarmee een relativerend effect: bergen leken even hoog als valleien, protserige gebouwen even nietig als het schamelste krot.\nDe fotografie vanaf de planisfeer was een eerste stap in de geschiedenis van foto\u0026rsquo;s van de hele aarde. Hoewel plannen van Nadar om vanuit zijn ballon héél Frankrijk in kaart te brengen te ambitieus bleken, veranderde het perspectief van boven de relatie tussen mens en landschap. De mens leefde niet alleen maar in het landschap, ze kon zich er ook boven verheffen. Niet langer had je een standplaats nodig op aarde. De foto\u0026rsquo;s vanuit de planisfeer bewogen langzaam richting de volledige vrijheid van de ruimte.\nVerlies van de horizon De ontdekking van de planisfeer was een radicale omslag in de fotografie, stelt Sebastian Grevsmühl in zijn boek La Terre vue d\u0026rsquo;en Haut. Deze Franse geschiedkundige beargumenteert dat de foto\u0026rsquo;s vanuit de planisfeer mensen voor het eerst laten zien hoe de wereld eruit ziet \u0026lsquo;zonder horizon\u0026rsquo;. Vanaf boven gezien toont het landschap zich immers zonder horizon \u0026lsquo;in de verte\u0026rsquo;. Alles is plat en op één niveau zichtbaar. Dit unieke perspectief leidde nogal tot verwarring.\nVan Gogh, 1883. Twee Vrouwen in het Veen.\nOm te begrijpen waarom, moeten we eerst even kijken naar de functie van de horizon in afbeeldingen tot dan toe. De horizon was een belangrijk element in de schilderkunst vanaf de 16e eeuw, omdat ze helpt dingen in perspectief te zien. Kijk maar eens naar het kunstwerk van Van Gogh hierboven. Als er een horizon is, neem je het perspectief in van de schilder; je kijkt als het ware \u0026lsquo;door zijn ogen\u0026rsquo; naar het landschap. Daardoor weet je wat dichtbij is en wat ver weg. Je begrijpt wat groot is en wat klein. Het is bijvoorbeeld duidelijk dat de boerenkar verder weg is dan de twee vrouwen. De schilder kan met dit perspectief spelen om duidelijk te maken wat belangrijk is en wat niet: er is een voor- en achtergrond.\nFoto van Tissandier en Ducom, gemaakt op 19 juni 1885. Je ziet hier het puntje van het Saint-Louis eiland vanuit hun ballon. Bron\nAls de mens de wereld ziet zonder horizon worden dingen ingewikkelder. Kijk maar eens naar de afbeelding hierboven, die gemaakt is door Tissandier en Ducom in 1885. Op deze foto kunnen we niet zien hoe hoog de gebouwen zijn en het is ook moeilijk om te bepalen wat de schaal is. Daarnaast weten we ook niet waar de fotograaf wil dat we kijken, omdat alles \u0026ldquo;in focus\u0026rdquo; is. Voor- en achtergrond bestaan niet in de planisfeer.\nBovendien weten we zonder verdere uitleg ook niet wat de onder- of bovenkant is. Grevsmühl beschrijft hoe verwarde redacteuren worstelden met de eerste foto\u0026rsquo;s van bovenaf. Ze werden ondersteboven, gekanteld of zelfs gespiegeld gedrukt. Zo\u0026rsquo;n fout zou je niet kunnen maken voor een boerenlandschap van Van Gogh, omdat dan de knoestige boeren plots aan het plafond zouden lijken te bungelen. Het perspectief van boven was daarom niet alleen bevrijdend, maar ook desoriënterend.\nLeven zonder horizon Het verliezen van de horizon is dus een gemengde gebeurtenis. Aan de ene kant was het bevrijdend. We hadden al gezien hoe de Syrische schrijver Lucian had opgemerkt dat menselijk conflict er nogal stom uitziet vanaf boven, omdat de grenzen waarover zoveel bloedige oorlogen zijn gevochten niet eens zichtbaar zijn. De vlucht naar boven is dan een ontsnapping van een beperkte standplaats. Als je deze standplaats achter je kan laten, dan worden zaken als nationaliteit of religie minder belangrijk. Is de horizon-gebondenheid van de mensen dan niet een vorm van bekrompenheid en zou het niet beter zijn als de mens zichzelf van bovenaf zou leren te zien?\nAnderzijds schuilen er ook gevaren in deze visie zonder horizon. Ten eerste is ze desoriënterend: de mens raakt los van kaders die haar hielpen de wereld te begrijpen. Daarnaast kan je ook betwijfelen of de mens ooit werkelijk haar standplaats kan loslaten. Ballonvluchten waren in die tijd dure ondernemingen, waardoor de zogenaamde vrije ruimte van de lucht niet voor iedereen beschikbaar was. In deze zin speelt een standplaats dan juist een grote rol: de opstijgende ballon raakt niet werkelijk los van aardse machts- en geldstromen. En ten derde werd het perspectief van bovenaf ook een middel om oorlogen mee te plannen. Nadar fantaseert zelfs al over deze mogelijkheid in zijn teksten. En misschien is het voor generaals juist wel handig om de mensen te zien als mieren en geen rekening te hoeven houden met hen die nog altijd de aarde vanaf de aarde zien.\nHoe wij kijken naar onszelf en de wereld om ons heen verandert hoe wij de dingen interpreteren. Daarom is het belangrijk om niet te vergeten dat de mens zich het grootste gedeelte slechts in fantasie door de hemelen heeft kunnen bewegen.\nVooruitblik Volgende maand schrijf ik over een volgende stap in de ontdekking van het beeld van de hele aarde: wanneer kwam de mens hoog genoeg om voor het eerst de bolling van de aarde te zien?\nBronnen Nadar, Félix. 2015. When I was a photographer. MIT Press.\nGrevsmühl, Sebastian. 2014. La Terre Vue d\u0026rsquo;en Haut. Paris: Éditions du Seuil.\nPoole, Robert. 2008. Earthrise. Yale University Press.\n","date":"2020-08-02T00:00:00Z","image":"http://localhost:1313/images/aarde.png","permalink":"http://localhost:1313/post/curvevandeaarde/","title":"Vanaf grote hoogte I: de planisfeer"},{"content":" Vuurwantsen, foto door Rosa Huibers\nGeluiden van de Aarde Tijdens de coronacrisis hebben mijn vriendin en ik een moestuintje genomen. Een vakantie boeken is lastig met de helft van de Europese grenzen nog op slot, dus deze zomer besteden we grotendeels met onze handen in de aarde.\nVol goede moed heb ik mijn permacultuur kennis weer eens opgefrist, die ik - toegegeven - alleen uit boeken heb opgedaan, maar nog nooit in de praktijk heb toegepast. Mijn boekenkennis over de juiste verhoudingen tussen koolstof en stikstof in de bodem blijkt helaas al gauw nogal wankel, aangezien ik een schoffel nog niet kan onderscheiden van een schop, onze spinazieplantjes het ompoten nauwelijks overleven en we alle bloemen te dichtbij elkaar zaaien, waardoor ze nu met elkaar in worsteling zijn voor daglicht en nutriënten. De medetuiniers van het complexje geven ons welkom advies, terwijl ze hoofdschuddend kijken naar onze spruitenplanten die door de duiven aangevallen zijn aangezien ik een beschermend net er niet natuurlijk uit vind zien.\nWe hebben in korte tijd, kortom, veel geleerd. Boekenkennis wordt langzaam vervangen door aandacht voor hoe processen in ons tuintje écht werken. Het was alsof ik daarvoor eerst verrast moest worden door de bodem zelf, die iets anders bleek te zijn dan alleen een balans tussen koolstof en stikstof.\nTerwijl ik gisteren bij de rand van onze tuin op zoek was naar wat takken, hoorde ik plots een ijl geritsel als van de wind door de laatste verdorde bladeren aan een boom in de herfst. De bron was snel gevonden. De grond onder mijn voeten kleurde rood van de schilden van honderden vuurwantsen. Volwassen exemplaren krioelden over hun kinderen heen in paniek door mijn verstoring van hun plekje in de zon. Het ristelende geluid kwam van hun pootjes op de bruine bladeren van onze beukenboom. Het verbaasde mij om dit zo luid te kunnen horen, normaal kruipen vuurwantsen in volledige stilte over de bomen en planten in de tuin. Maar al deze beestjes samen bereikten mijn menselijke gehoor: in fascinatie en met enig afgrijzen keek ik hoe de insectenmassa naarstig zocht naar een veilige plek, totdat het geluid verstomde. De bodem verraste mij.\nAls we de juiste aandacht hebben, dan zijn wij mensen in staat om het niet-menselijke te horen. We vangen geluiden op die niet voor ons bedoeld zijn, waarin misschien zelfs geen boodschap voor ons besloten ligt. Met onze mensenoren, die toch vooral een wereld met mensen geluiden moeten kunnen opvangen, kunnen we afluisteren wat dieren, planten, zelfs stenen laten weerklinken. Wij horen voorbij onze wereld. Door de vuurwantsen moest ik denken aan het werk van de Deense kunstenaar Jacob Kirkegaard, die verkent van hoe wij het meer-dan-menselijke hoorbaar kunnen maken. Hier sta ik kort stil bij zijn werk, en bij de relatie van ons oor tot de aarde.\nJacob Kirkegaard In zijn werk verkent Kirkegaard onhoorbare of complexe geluiden, zoals het geluid van Arctisch ijs dat smelt, radioactiviteit in Fukushima en zelfs het subtiele geluid dat het oor zelf maakt tijdens het horen. Via field recordings, die hij versterkt of versnelt, weet hij het onhoorbare hoorbaar te maken. Het is alsof de mens even luistervink kan spelen in wereld waar hij niet thuis hoort.\nOp de track Ala van het album Eldfjall (2005) horen we bijvoorbeeld geothermische opnames van vibraties in de grond op het vulkanisch actieve Ijsland. We horen in een opname van zes minuten het pruttelen en rommelen van geisers. Ala begint met een zacht, nauwelijks hoorbaar ruisen dat hol klinkt, alsof de wind door een grot waait. Dan begint het te knetteren, subtiel, alsof gasbubbels zachtjes poppen en hun weg naar de oppervlakte vinden. Is dit het borrelen van water? Het trillen van rosten? Na twee abrupte overgangen waarin het geluid aanzwelt, alsof iets uit de diepte omhoog probeert te razen, stopt het nummer zonder aankondiging van een einde. Ik zou je aanraden eens naar Ala te luisteren. Wat zie je voor je?\nHet vergt oefening om naar zulke \u0026lsquo;muziek\u0026rsquo; te luisteren. We kunnen nauwelijks spreken van een compositie. Ala lijkt geen punt willen maken, het heeft iets vastgelegd dat miljoenen jaren lang niet door mensenoren opgevangen is, maar al die tijd desalniettemin heeft geklonken in de trillingen van de bodem. Het nummer duurt zes minuten, maar had even goed drie uur door kunnen gaan. Of drie miljoen jaar. Dit doorklinken zonder doel en zonder boodschap heeft iets unheimlichs. Via de technische versterking van Kirkegaard hebben onze oren een gesprek van de aarde met zichzelf kunnen opvangen. Trillingen die geen expressie zijn van iets. Geluiden zonder intentie. \u0026lsquo;Muziek\u0026rsquo; dat niets met de menselijke wereld te maken lijkt te hebben.\nWat ik interessant vind aan het werk van Kirkegaard is dat hij ons de \u0026lsquo;diepte\u0026rsquo; laat horen, die voorbij de oppervlakte ligt. Kijk maar eens naar de grond onder je voeten. Met onze ogen kunnen we nog geen centimeter diep kijken. Maar met zijn apparatuur weet Kirkegaard te laten horen dat de aarde bromt en borrelt en gromt en snurkt. Het is alsof hij daarmee de \u0026lsquo;oppervlakkigheid\u0026rsquo; van het zien aanvecht en mensen vraagt om de wereld op een andere manier te ervaren. Het meest grimmige voorbeeld daarvan is zijn project Opus Mors waarin hij onder andere het geluid van ontbindende lichamen heeft opgenomen. Ook onder onze oppervlakte, onze huid schuilt een diepte die bevolkt wordt door het niet-menselijke\u0026hellip;\nNog meer vuurwantsen, foto door Rosa Huibers\nWegkijken, maar niet weghoren Wij mensen lijken tot nu toe vooral met onze ogen gedacht te hebben. Bewijs willen we \u0026rsquo;eerst zien en dan geloven\u0026rsquo;. Een waarheid komt aan het licht, maar niet tot geluid. Maar de zichtbaarheid heeft ook duidelijk haar grenzen. Het oog kan men sluiten. Men kan wegkijken van een \u0026lsquo;ongemakkelijke waarheid\u0026rsquo;. En, zoals het cliché het uitdrukt: \u0026lsquo;uit het oog is uit het hart\u0026rsquo;. Het hoorbare brengt ons daarentegen in intiem contact met dat wat we misschien liever niet zouden kennen. Luidruchtige buren die ons gek maken, het suisen van een snelweg dat maar doorgaat, een stem die ons aanspreekt op ons gedrag.\nHet valt me op dat ook onze relatie tot de aarde, vreemd genoeg, erg visueel is. We hebben grafieken nodig om ons voor te stellen wat de omvang van de klimaatcrisis is. Zouden we echter een \u0026lsquo;oproep\u0026rsquo; van de aarde kunnen horen om onze levens te veranderen? Heidegger spreekt bijvoorbeeld in Sein und Zeit van een oproep van het geweten om te leven naar de eigenste zijnsmogelijkheden. De stem van het geweten horen we, misschien wel juist omdat we ons daar niet van kunnen afwenden zoals van tekenen die we in onze omgeving zien. We kijken weg, maar we kunnen niet weghoren. Kirkegaard\u0026rsquo;s werk geeft ons geen antwoorden op hoe te reageren op de crises van de planeet. Het maakt echter wel verschillende aspecten van deze planeet toegankelijk voor ons, waardoor de raadselachtigheid van deze aarde op een nieuwe manier aanwezig gemaakt wordt. Het geeft ook te denken: welke geluiden moeten wij horen om het Antropoceen te begrijpen?\nDat wij onmenselijke geluiden kunnen horen onthult ook iets over het bestaan van de mens. Waar de meeste andere dieren horen wat relevant is voor hun overleven en de communicatie met soortgenoten, kan de mens zijn oor op de aarde leggen en toegang krijgen tot dat wat aan zijn eigen leven voorbij gaat. De vuurwantsen die ik hoorde scharrelen vormden dan misschien niet zo\u0026rsquo;n kosmische ervaring als het werk van Kirkegaard, maar ze onderstreepten wel een les die ik in de paar weken dat ik nu aan het tuinieren ben al geleerd heb. Zichtbaarheid is overschat. We delen deze wereld met talloze anderen, waarmee we ons verbinden voorbij de grenzen van wat we kunnen zien. Zonder de pissebedden, duizendpoten, wormen, en zonder de microben die ons tuintje bevolken zou er niets groeien.\n","date":"2020-06-07T00:00:00Z","permalink":"http://localhost:1313/post/geluid/","title":"Geluiden van de Aarde"},{"content":" Still uit A Land Imagined (2018)\nDit is de laatste film over onze relatie tot de aarde die ik voorlopig bespreek. Welke ideeën vinden we terug in de beeldtaal van de bioscoop? Hoe begrijpen we onze verhouding tot de planeet waar de mensensoort ontstond?\nTechniek en Uitbuiting A land imagined (2018) van Yeo Siew Hua laat de spanning zien tussen de winnaars en verliezers van het geloof in de maakbaarheid van de aarde. De hypermoderne uitbreidingen van de stadstaat Singapore staan in deze film in schraal contrast met de uitbuiting van de migranten die deze groei mogelijk maken. De film volgt het lot van een migrant genaamd Wang (Liu Xiaoyi) die van de ene op de andere dag verdwijnt. Een sympathieke agent (Peter Yu) trekt zich zijn lot aan en begint een onderzoek. Wat volgt is een dromerige dwaaltocht door de achterbuurten van Singapore, door de krochten waar de arbeiders wonen.\nVoor mij is de film interessant omdat ze laat zien hoe dromen over technologische controle over de aarde tegelijkertijd een niet-rationele tussenwereld met zich meebrengen. Grote bedrijven pompen land uit de zee om Singapore te vergroten, om zo meer ruimte voor de stromen van kapitaal te maken. De arbeiders die ze hiervoor werven komen uit allerlei achtergestelde buurlanden en hebben een onduidelijke staatsrechtelijke status. Veel van hen verdwijnen, zonder dat iemand zich om hen bekommert. Tegenover de kraakheldere logica van vooruitgang staat hun hun bestaan zonder hoop. De overwinning op de grenzen die de aarde stelt aan de mens blijkt een prijs te hebben die niet door rijken betaald blijkt te worden.\nVerdwenen arbeider Het interessante aan de film is dat ze bewust speelt met de logica van het vertellen van verhalen. De agent die op zoek gaat naar de verdwenen Wang wordt plots wakker in een klein stapelbed dat de kijker nog niet eerder gezien heeft. Hij dwaalt door achterbuurten, hangt rond in een internetcafé. Hij ontmoet figuren die hem lijken te herkennen. Later in de film blijkt dat dit allemaal plaatsen zijn waar Wang zelf vaak kwam. Droomde de agent? Kreeg hij magische aanwijzingen om de arbeider op te sporen?\nDe kijker ziet langzaam de puzzelstukjes op zijn plaats vallen. Wang lijkt een slachtoffer te zijn van een conflict met zijn werkgevers. De paspoorten van de arbeidsmigranten blijken eerder al ingenomen te zijn door hun bazen, zodat ze niet kunnen vluchten; er spelen onlusten onder de werkers. Wang zelf is chronisch slapeloos en spendeert zijn avonden in het internetcafé, waar hij de hele nacht games speelt. Het is onduidelijk hoeveel grip hij nog op de werkelijkheid heeft na weken niet slapen. Als er een rumoer ontstaat over een staking, dan verdwijnt zijn beste vriend plotseling. Is hij vermoord door zijn werkgevers? Is hij gevlucht? Niet veel later is Wang ook spoorloos verdwenen. De suggestie wordt gewekt dat hij geheimen ontdekte die zijn bazen liever niet prijsgaven\u0026hellip;\nDe film eindigt met een confrontatie tussen de agent en de bazen van het bouwbedrijf waar Wang werkte. Volgens de traditionele logica van het plot zou dit het moment zijn waarop het mysterie opgelost wordt. Plots echter blijkt het verhaal zoals de kijker dat van Wang gevolgd heeft niet klopt. Zijn vriend, die verdwenen of zelfs vermoord zou zijn, verschijnt ongehavend in beeld. Hoe betrouwbaar was het verhaal dat de kijker gepresenteerd heeft gekregen? De puzzel valt opnieuw uiteen. De losse eindjes die het mysterie van de verdwijning van Wang hadden moeten oplossen, blijken in elkaar verstrikt.\nAls laatste shot zien we hoe de agent een blikje voor zich uitschopt op de lege zandbanken van alweer een nieuwe bouwplaats. Singapore groeit en groeit, maar de verhalen van de mensen die deze groei mogelijk maken blijken niet eens meer tot een sluitend verhaal te vormen te zijn.\nDe ontembare aarde Wat ik interessant vind aan deze film is dat ze laat zien welke verhalen en levens er buiten de focus van technologisch optimisme vallen. Als de mens simpelweg nieuw land kan maken, welke grenzen kan de aarde ons dan nog stellen? Komt er niet gewoon een technologische oplossing voor de klimaatcrisis? A Land Imagined laat zien dat het nooit zo simpel is. Tegenover de eenvoudige logica van techniek als een snelle oplossing, staat het complexere sociale vraagstuk. \u0026lsquo;De aarde redden\u0026rsquo;, dat lijkt niet mogelijk zonder winnaars en verliezers.\nOok in de discussie rondom het Antropoceen bestaat er grote hoop dat wij mensen technisch de aarde kunnen temmen. Maar wie organiseert dit en met welke middelen? Wie voert het werk uit, wie oogst de winst? Wie zijn de techno-wetenschappelijke \u0026lsquo;helden\u0026rsquo; die in dit verhaal de hoofdrol krijgen? Wie worden er in de marges geduwd? De film klopt uiteindelijk niet: het verhaal dat verteld is blijkt een leugen. Voor mij illustreert dit op tragische wijze dat het grote verhaal van beheersbaarheid zijn grenzen heeft, waar voorbij de verhalen van arbeidsmigranten als Wang van geen belang zijn.\n","date":"2020-03-01T00:00:00Z","permalink":"http://localhost:1313/post/landimagined/","title":"Film en het Antropoceen IV: A Land Imagined (2018)"},{"content":"\nToekomstdromen en -nachtmerries Het geologische tijdperk van de mens, het Antropoceen, wordt meestal gezien als een tijd van komende rampen en chaos. In het afgelopen decennium zijn er talloze films geweest die een \u0026lsquo;post-apocalyptische\u0026rsquo; wereld verbeelden. Hoewel deze films vaak niet direct (alleen) over klimaatverandering gaan, tonen ze wat voor angsten en hoop wij hebben over de toekomst die komt.\nIk analyseer twee films, die verschillende manieren laten zien van naar de toekomst kijken. Light of my Life (2019) is een film van Casey Affleck waarin de Staat vrijwel volledig verdwenen is en mensen elkaar naar het leven staan. Deze film pleit impliciet voor het geweldsmonopolie van de Staat om de orde tussen mensen te bewaken. Hiertegenover staat de film Zombieland: Double Tap van Ruben Fleischer, die het wegvallen van de Staatsorde juist als een verademing afbeeldt. De Staat dient zich niet te bemoeien met haar burgers.\nWat ik in deze post wil bespreken is dat de manier waarop de toekomst wordt afgebeeld altijd ook een politieke boodschap over het heden bevat: dit is relevant wanneer wij nadenken over hoe wij moeten reageren op de tijd van het Antropoceen.\nLight of my Life In Light of my Life dwaalt het jonge meisje Rag (Anna Pniowsky) met haar vader (Casey Affleck) door een onveilige wereld waarin vrijwel alle vrouwen gestorven zijn tijdens een mysterieuze epidemie. Rag loopt daarmee groot gevaar in de handen te vallen van gevaarlijke mannen, wat haar vader probeert te voorkomen door haar te vermommen als jongetje.\nRags geheim raakt echter keer op keer bekend; vader en dochter slaan op een vlucht zonder einde door de bevroren landschappen van een winterse wildernis en langs de randen van wat er nog over is van de beschaving. Vernielde bibliotheken. Verlaten boerderijen.\nDe constante dreiging van geweld tegen de kwetsbare Rag maakt van Light of my Life een tragisch verhaal. De vlucht zal nooit kunnen ophouden. Alle mensen zijn verdacht, ieder teken van leven is een risico voor de twee. Zonder politie, zonder bescherming van de Staat is de mens de mens een wolf.\nDit beeld doet denken aan de filosofie van Thomas Hobbes, die beschreef hoe de mens vóór het sluiten van een sociaal contract in de natuurtoestand zou hebben geleefd. In deze natuurtoestand, zonder overheid en wetten, zouden mensen elkaar naar het leven staan in een oorlog van iedereen tegen iedereen.\nLight of my Life is een waarschuwing voor de mogelijkheid om terug te storten in deze toestand. De film beeldt de toekomst af als een schrikbeeld, waarin het grootste risico niet eens de ziekte is die zoveel vrouwen doodde, maar juist de reactie van de mensen hierop. Als er geen centraal gezag is, dan is iedereen overgeleverd aan zelfbescherming.\nHet punt is dat deze film daarmee ook iets zegt over het heden. Door de toekomst op deze manier te laten zien, pleit de film voor een sterke overheid. Zonder soevereine Staat boven ons is de mens een beest.\nZombieland Een totaal ander beeld komen we tegen in de film Zombieland: Double Tap, het vervolg op het eerste deel van tien jaar geleden. Double Tap is in wezen een pleidooi tegen de Staat: mensen zijn pas écht vrij zonder de bemoeienis van begrenzende instituten.\nVier helden zoeken naar manieren om te leven in een wereld die overspoeld is met brein-hongerige zombies. Maar dan over zombies, gaat Zombieland: Double Tap over volwassenwording als het vinden van een balans tussen autonomie en trouw aan je vrienden.\nWichita (Emma Stone) en Little Rock (Abigail Breslin) laten hun mannelijke lotgenoten in de steek, om te bewijzen dat ze op eigen benen kunnen staan. De mannen, Colombus (Jesse Eisenberg) en Tallahassee (Woody Harrelson), gaan hen halsoverkop achterna in de patriachale vooronderstelling dat hun vriendinnen niet veilig zijn zonder hun bescherming. Onderweg komen Colombus en Tallahassee voor de vraag te staan of zij zich willen voegen naar de veiligheid die een gemeenschap of familie biedt. Leeft de mens het beste in een samenleving of alleen?\nZombieland weet in ieder geval guitig een lans te breken voor de autonomie. Op een dwaze roadtrip door de ruïnes van een samenleving houden de helden met niets of niemand rekening. Ze plunderen verlaten supermarkten en houden huis tijdens een wilde nacht in het op Elvis geïnspireerde Heartbreak Hotel. Inclusief slow-motion beelden van ontploffende monster trucks.\nOpvallend is dat Zombieland de toekomst zonder Staat daarmee overwegend positief neerzet. Niet voor niets begint de film met een scène waarin de helden hun intrek nemen in het Witte Huis: de rijkdom van de elite ligt zonder Staat eindelijk ook voor het oprapen voor de gewone mens. Ongelijkheid is een mythe geworden.\nZombieland keert zich tegen het beeld van de mens van de eerder genoemde Hobbes. Waar Hobbes stelde dat het voor samenleven nodig is dat mensen hun natuurrecht op geweld afstaan aan de soeverein, viert Zombieland een wereld waarin iedereen zijn eigen mannetje staat. De natuurtoestand is geweldig.\nMet enig dedain wordt dan ook een hippiegemeenschap afgekeurd die zo naïef is om van haar deelnemers te vragen hun wapens in te leveren. Wie levert er nou zo gemakkelijk zijn eigen vrijheid in? Het mag niet verbazen dat deze hippies uiteindelijk door de rednecks gered moeten worden.\nDe politieke boodschap van Zombieland is helder: het wegvallen van de Staat na een \u0026lsquo;apocalpyse\u0026rsquo; is een verademing en bevrijding. Mensen zijn niet inherent slecht, maar moeten hun eigen gang kunnen gaan. Op deze manier is het toekomstbeeld van Zombieland een kritiek op de samenleving zoals deze nu is.\nConclusies De twee films laten andere manieren van nadenken over de toekomst zien, die gegrond zijn in verschillende politieke mensbeelden.\nAls je in de mens gelooft, dan is Zombieland een heerlijke verkenning van wat er mogelijk is zonder bemoeienis van de politie. Als je wantrouwender bent, dan zal de dystopie van Light of my Life dichter bij je verwachtingen van een toekomst zonder overheid liggen.\nDeze films spelen in op vooroordelen die mensen hebben, maar door de kracht van hun verhalen kunnen ze ook nieuwe vooroordelen scheppen. Het is aan de kijker om hiervan bewust te zijn en zich niet blind over te leveren aan de politieke voorkeuren van de filmmakers.\nHet belangrijkste punt wat ik wilde maken is dat het verbeelden van de toekomst altijd politiek is. Hoewel de wetenschap kan laten zien wat er met de aarde staat te gebeuren als wij zo door gaan, is het aan de politiek om ons te gidsen naar de ene of de andere reactie.\nPost-apocalyptische films zijn verkenningen van politieke denkbeelden, die daarmee vaak meer zeggen over het heden van de kijker, dan de afgebeelde toekomst.\n","date":"2020-01-05T00:00:00Z","permalink":"http://localhost:1313/post/lightofmylife/","title":"Film en het Antropoceen III: Light of my Life (2019) en Zombieland: Double Tap (2019)"},{"content":"\n\u0026ldquo;Onze blauwe planeet, de aarde, werd 4.6 miljard jaar geleden geboren. En over 4.6 miljard jaar zal de aarde zijn leven beëindigen.\u0026rdquo;\nSyamoto (Mitsuru Fukikoshi) is een loser . Zijn kleine zaakje in tropische vissen loopt slecht, zijn dochter haat hem en zijn vrouw hangt verveeld rond. Syamoto is een boegbeeld van saaiheid, maar alles verandert als hij in contact komt met de zakenman Yukio Murata (Denden). De film Cold Fish (冷たい熱帯魚) van de Japanse regisseur Sion Sono laat zien tot welke gruwelijkheden een man als Syamoto in staat is, als hij zich leert over te geven aan zijn onderdrukte impulsen.\nSyamoto in zijn winkel\nOp belangrijke momenten in de film zoekt Syamoto het lokale planetarium op, waar hij staart naar de blauwe aarde in het zwarte heelal. Een kalme stem vertelt hem: \u0026ldquo;\u0026hellip; over 4.6 miljard jaar zal de aarde zijn leven beëndigen.\u0026rdquo; De zwijgende aarde zelf verschijnt als een ijkpunt tegenover de turbulente afdaling in de hel die de eenvoudige winkelier in zich draagt.\nWelke relatie tot de aarde spreekt uit deze meditatie op haar eindigheid? Is er troost in het idee dat alles ooit ophoudt? Cold Fish nodigt uit tot een reflectie over de eindigheid van de mens in het licht van de eindigheid van onze planeet. Ik zal eerst het plot van de film bespreken, dan het thema van menselijke eindigheid - om af te sluiten met de rol van de eindigheid van de aarde in deze film.\nVan winkelier tot moordenaar Wanneer de dochter van Syamoto uit een warenhuis steelt, gaan hij en zijn vrouw Taeko (Hikari Kajiwara) vernederd naar de zaak om zich te verontschuldigen. De manager van de winkel, Yukio Murata, lacht alles weg wanneer hij hoort dat Syamoto ook een tropische vissenzaak heeft, net als hijzelf. The Amazon Gold Tropical Fish Store. Voortvarend stelt Murata voor om de dochter van Syamoto op te nemen in zijn personeelsbestand - ze mag zelfs komen wonen in de zaak. Pijnlijk genoeg is zij dolblij van haar vader weg te kunnen.\nMurata is de tegenpool van de bescheiden Syamoto. Grofgebekt, doortastend, luidruchtig met een prachtige vrouw aan zijn zijde. Hij wordt geadoreerd door Syamoto\u0026rsquo;s dochter. Syamoto raakt in de ban van Murata. En dan blijkt dat hij een seriemoordenaar is, die zonder duidelijke redenen zijn zakenpartners koud maakt.\nSyamoto raakt tot zijn eigen afschuw betrokken bij de moorden, omdat hij niet voor zichzelf durft op te komen tegen Murata. Spoedig staat hij lichamelijk overschot van Murata\u0026rsquo;s slachtoffers te verbranden in de bossen. Onderwijl spookt het beeld van de aarde rond door zijn hoofd. De aarde ontstond 4.6 miljard jaar geleden en zal over 4.6 miljard jaar vergaan\u0026hellip; Het vergezicht lijkt nodig om Syamoto bij zijn zinnen te houden.\nOp het einde van de film draaien de rollen om. Murata moedigt de zwakke Syamoto uit om zich over te geven aan zijn geheime verlangens. De kijker hoopt de hele film lang dat Syamoto een grens stelt, maar wanneer de timide winkelier zich laat gaan dan wordt hij nóg verschrikkelijker dan Murata zelf. Hij moordt, verkracht, vernedert. Is dit zijn ware aard? De film eindigt ambigu. De gewenste bevrijding van Syamoto is een val in het kwaad dat hij in zich draagt. Cold Fish sluit af met het beeld van de aarde, tollend in de lege, lege ruimte.\nDood Eindigheid is een belangrijk thema van de film. De dood wordt expliciet en onceremonieel afgebeeld. De kijker wordt hierdoor geconfronteerd met de banaliteit van het sterven. Waarvan de mens ook droomt, uiteindelijk eindigt zijn bestaan in het uiteenvallen van zijn lichaam. Onder onze verwachtingen van het leven, gaat een lichaam zonder betekenis schuil. In de organen, uitgesmeerd over de tegels van Murata\u0026rsquo;s moordkeet, is niets meer van menselijke waardigheid te herkennen.\nIn Cold Fish is het sterven betekenisloos, maar ook het leven beeldt het grauw af. De levende mens, op weg van zijn geboorte naar zijn dood, moet zien te blijven geloven in verhalen, waarvan hij weet dat ze uiteindelijk geen eeuwigheidswaarde hebben. Als de botten van slachtoffers in plastic zakken in een rivier gegooid worden, grapt Murata dat dit voer is voor de vissen. De mens, afstammend van deze zeewezens in een evolutionair verleden, eindigt opnieuw in hun midden. Al onze \u0026lsquo;vooruitgang\u0026rsquo;, heeft het ons boven het banale gegeven van leven en dood kunnen verheffen? Het is moeilijk om in de vissen met hun lege blikken niet een parallel te zien met de mens, die in zijn eigen aquaria ronddobbert, wachtend op het einde.\nDe aarde Op een vreemde manier deelt de aarde in onze menselijke eindigheid. Syamoto is gefascineerd met het beeld dat hij in het planetarium zag. \u0026ldquo;Onze blauwe planeet, de aarde, werd 4.6 miljard jaar geleden geboren\u0026hellip; en zal over 4.6 miljard jaar zijn leven beëindigen.\u0026rdquo;\nDe eindigheid van de aarde vormt een lek in het verhaal dat de mens over zichzelf vertelt. Al het menselijke handelen is uit op iets. We willen dingen bereiken, we willen iemand zijn. Het beeld van de planeet in de koude, lege ruimte laat zien dat al dit streven uiteindelijk niets vermag. Hoe succesvol we ook kunnen worden, de menselijke geschiedenis stopt met die van de aarde. En dan blijft er niets meer van over.\nIn tegenstelling tot de film Mother! laat Cold Fish de aarde zien, zoals zij is, onafhankelijk van de mens. Ook zonder onze invloed op klimaatverandering kent de aarde een eigen einde. Er is hier niets dat de mens kan doen. Dat is een gegeven dat moeilijk te accepteren is in een tijd waarin wij de Goden hebben afgezworen en nog steeds in een roes zijn van de machten van de technologie. Ons beklagen over onze almacht is makkelijker dan in het reine te komen met een einde dat onvermijdelijk is.\nZelfs als wij naar Mars vluchten, of God weet naar welke sterrenstelsels, zal de mens in de natuur geen nieuwe oneindigheid vinden. Het beeld laat de hopeloosheid van de menselijke conditie zien, die altijd op weg is naar iets, maar wat het uiteindelijk niet kan vasthouden. De oneindigheid is niet mogelijk in een veranderlijk universum.\nTroost En toch is het beeld van de vergankelijke aarde niet enkel negatief. Syamoto vindt een soort rust, misschien zelfs troost in de confrontatie met de planeet. Troost laat het leed bestaan, maar geeft dit zijn plaats in een groter geheel. De eindige aarde kan zulke troost nog bieden.\nSyamoto heeft zelf geen verhaal meer over waarin hij kan geloven. Toen hij zichzelf leerde kennen, ontdekte hij een monster. Zijn geliefden vervreemdden van hem. Kan het dan niet opluchten te weten dat al onze menselijke verhalen ingebed zijn in een aarde die het allemaal niets kan schelen? Het menselijke leed blijft bestaan, maar er is een nieuw perspectief mogelijk op dit leed. Een perspectief vanuit \u0026lsquo;de aarde zelf\u0026rsquo;, die zijn haar weg gaat. Haar eindigheid biedt een mogelijkheid om te ontsnappen van de menselijke conditie, precies omdat ze onze narratieven tussen haakjes kan zetten.\nMisschien kunnen wij als mensen namelijk ook leren om onze eigen doelen los te laten en het eenvoudige voortbestaan te omarmen. Wij zijn, net als de aarde zelf, fenomenen van het universum, die even oplichten en dan uitdoven. Geconfronteerd met de vissen in zijn winkel, zou Syamoto dan verzoening moeten vinden met het gegeven dat wij niet werkelijk verder zijn gekomen dan zij. Het enige verschil is dat wij zijn gaan geloven dat het allemaal wat voorstelt. De confrontatie met de dood zet daarbij zijn vraagtekens.\nIn al zijn banaliteit laat de film zien dat de mens een wezen is dat zonder al te veel moeite aan stukken gehakt kan worden. De beelden van ingewanden, bloed en geweld laten in alle expliciteit de eindigheid van de mens zien. Het beeld van de aarde in het heelal toont dezelfde hopeloosheid vanuit het perspectief van de eindige planeet. Tussen deze eindigheden leeft de mens, van niets op weg naar niets. Cold Fish kan ons gedesillusioneerd achterlaten. Toch moeten we in deze spiegel kijken om te achterhalen waartoe wij als mensen in staat zijn en in welk verhaal we nog kunnen geloven.\nFilm en Leven Cold Fish is een bijzonder geslaagde verkenning van de diepte en wijdte van het menselijke bestaan. Films als deze weten te tonen dat de ruis van het heelal te ontwaren is in de verhalen van onze levens. De aarde verschijnt hier niet als een object, dat al beheerst is, ook niet als een kwetsbaar systeem dat enkel als plotmechanisme gebruikt wordt om de zelfzucht van de mens te beschuldigen. Het beeld is grimmiger en zit ons dichter op de huid. Wij zijn aardlingen, stervelingen, die niet meer geloven in een hemel en niet meer kunnen hopen dat er op aarde een eindeloze verlossing mogelijk is. De film stelt ons simpelweg de vraag: wat moeten we nu?\n","date":"2019-12-01T00:00:00Z","permalink":"http://localhost:1313/post/coldfish/","title":"Film en het Antropoceen II: Cold Fish (2010)"},{"content":" Still uit Mother! (2017), copyright Flickr\nKomende vier maanden bespreek ik films die te maken hebben met het Antropoceen of onze relatie tot de aarde. Welke ideeën vinden we terug in de beeldtaal van de bioscoop? Hoe begrijpen we onze verhouding tot de planeet waar de mensensoort ontstond?\nMoeder Aarde Hoe de mens de aarde verbeeldt, toont hoe hij zijn relatie tot haar begrijpt. Tegenwoordig is het beeld populair van een passieve, gebroken aarde om te benadrukken hoe de mens zijn machtige invloed op het aardsysteem misbruikt. Red de planeet! De aarde is een slachtoffer van haar eigen nageslacht geworden. Hoewel dit beeld kritisch bedoeld is, kan de wijze waarop kritiek gegeven wordt ook schadelijk zijn. We zien de aarde nu als zwak en fragiel. Maar klopt dit beeld wel? En miskennen we niet de kracht van de aarde als we in deze termen blijven denken?\nIn de indrukwekkende film Mother! (2017) van Darren Aronofsky wordt de metafoor van de kwetsbare aarde uitvergroot. Moeder Aarde, gespeeld door Jennifer Lawrence, wordt door een megalomane God en de mensheid misbruikt, genegeerd en mishandeld. In scènes die steeds meer op nachtmerries lijken wordt getoond hoe de aardbewoners haar met voeten treden. Mother! probeert hiermee de onderdrukking van zowel vrouwen als de aarde aan te vechten. Wat de film niet doet, is betwijfelen of de planeet en vrouwen überhaupt wel als zo passief gezien kunnen worden. Die arme aarde! Die arme vrouwen! Maar is het voor een echte emancipatie van de aarde niet nodig om te laten zien dat zij meer is dan een vrouw die enkel kan wachten op wat de mannen met haar zullen doen? Zou het voor vrouwen niet ook nodig zijn zichzelf van dit beeld van de vrouw te bevrijden?\nDe aarde is een vrouw In de verhalen die wij elkaar vertellen over de mens, in onze religies en geschiedenis, speelt de aarde nauwelijks een rol. De Bijbel vertelt bijvoorbeeld over de relaties van mensen tot elkaar en over hun relatie tot God. De aarde krijgt een rol in de achtergrond, of wordt misschien gezien als het podium waarop het ware verhaal gespeeld wordt. Mother! laat vanuit het perspectief van de aarde zien hoe zij telkens voor lief genomen is in deze verhalen. Als we de Bijbelse geschiedenis bekijken vanuit haar ogen, dan ontvouwt zich een narratief van onderdrukking door een egoïstische mensheid.\nIn de film volgen we een ijdele schrijver (Javier Bardem) die een huis betrekt met zijn verlegen vrouw (Jennifer Lawrence). Terwijl hij met zijn meesterwerk probeert worstelt, probeert zij wat van hun huis te maken. Al gauw wordt duidelijk dat de schrijver weinig oog heeft voor de behoeftes (of de grenzen) van zijn vrouw. Haar aarzeling over het binnenlaten van een ongenode gast wijst hij af. Zeker als deze man, die plots op hun drempel staat, een fan blijkt te zijn van zijn werk. Het zal het begin blijken van een hoop ellende.\nH. Pisan, Caïn doodt Abel (1866).\nDe schrijver staat symbool voor God, de vrouw voor Moeder Aarde. Scène na scène volgen taferelen uit de Bijbel die we nu zien vanuit het perspectief van de Aarde. De man die plots het huis binnenkomt blijkt een referentie naar Adam te zijn. Eva volgt snel na hem, evenals hun kinderen Caïn en Abel. God vindt het allemaal fantastisch: de mensen blijken grote bewonderaars van zijn werk. Moeder Aarde voelt zich echter vooral bedreigd door alles wat er gebeurt, maar vindt geen steun bij haar egomane partner. Eva lacht schamper om haar mislukkende huwelijk; Caïn vermoordt Abel en zij moet het bloed van de vloer afschrobben; mensenmassa\u0026rsquo;s trekken plunderend haar huis binnen na de begrafenis van Abel. Tegen de zin van de Aarde in, wordt telkens opnieuw een losgeslagen publiek uitgenodigd door God om haar huis te betreden. En telkens lukt het de Aarde maar niet om te protesteren, om voor zichzelf op te komen.\nDe Aarde put zichzelf uit voor God. In ruil voor haar loyaliteit worden nieuwe hordes mensen op haar losgelaten. Zelfs haar enige kind wordt haar afgenomen en aan de gewelddadige massa gegeven. Vluchten kan niet, de woedende meute\u0026rsquo;s in het huis leiden tot een claustrofobische angstdroom. Uiteindelijk breekt de Aarde onder dit geweld. Alles gaat op in vlammen als zij haar huis in de fik zet. Woest kijkt ze God aan, terwijl het vuur haar opslokt. Natuurlijk overleeft de schepper de ondergang van zijn schepping. Het tere, verbrande lichaam van de Aarde, echter, wordt in zijn armen genomen. Zachtjes vraagt ze hem wat ze had moeten geven, opdat het genoeg zou zijn geweest. De schepper is eerlijk. ‘Nothing is ever enough.’ De mens en zijn God willen altijd meer dan de Aarde kan geven\u0026hellip;\nDe aarde is geen vrouw Enerzijds maakt de film met deze metafoor het valide punt dat de Christelijke traditie weinig oog heeft gehad voor het belang van de aarde en de zeggenschap van vrouwen. Nemen we de Bijbel als oriëntatiepunt, dan verschijnt de aarde telkens als iets dat bestaat om gebruikt te worden door de mensen. In de film is dit verbeeld door het totale onbegrip van de mensheid dat de aarde er niet enkel voor hen is. In het Bijbelboek Genesis wordt al gesteld dat: “dat [de mensen] heerschappij hebben over de vissen der zee, en over het gevogelte des hemels, en over het vee, en over de gehele aarde, en over al het kruipend gedierte, dat op de aarde kruipt.” God is volgens de film Mother! zo gefixeerd op het lot van de mensheid, dat het lot van de planeet en het andere leven geen werkelijke rol speelt voor hem. Dat lijkt bevestigd te worden, als we bijvoorbeeld denken aan het verdrinken van de dieren tijdens de zondvloed. Behalve die paar dieren die door Noach werden opgevangen in zijn Ark zijn ze allemaal verzopen dankzij de zonden van de mens. “The other animals drowned, in blasphemous towns.” Mother! laat genadeloos zien dat de aarde voor deze traditie er altijd geweest is als iets om simpelweg te gebruiken.\nToch is anderzijds de manier waarop dit punt gemaakt wordt erg problematisch. Mother! maakt de dubbele fout om eerst de aarde te verbeelden als een fragiel wezen én dan deze kwetsbaarheid te koppelen aan het beeld van een vrouw. De metafoor aarde-vrouw opereert volgens het idee dat zij vergeleken kunnen worden, omdat ze beide zwak en kwetsbaar zijn. Het is niet mijn punt dat er geen misbruik van vrouwen is of geweest is, ook niet dat onze relatie ten opzichte van de aarde sterk gericht is geweest op wat wij van haar kunnen nemen. Mijn punt is dat de aarde, in tegenstelling tot de beeldtaal van Mother!, helemaal niet kwetsbaar, of ‘zielig’ is, maar een enorm krachtige entiteit die de mensheid op ieder moment kan wegvagen. Door haar als zwak af te beelden, doen we geen recht aan de nieuwe rol die zij zal spelen in onze levens.\nDe bosbranden in 2017 in California waren zichtbaar vanuit de ruimte, copyright NASA.\nBestuderen wij de Earth System sciences, de wetenschappen die ons nu vertellen hoe de aarde werkt, dan ontdekken wij dat de aarde juist ontzettend actief kan zijn. Meer dan 99% van alle soorten die ooit geleefd hebben zijn uitgestorven, lang voordat de mens überhaupt op het wereldtoneel verscheen. De aarde kan van kokend heet naar ijskoud gaan, door relatief kleine verstoringen. De mens maakt nu dus geen misbruik van een teer wezentje, maar is bezig een slapende reus wakker te maken. En langzaam zien we de gevolgen van de risico\u0026rsquo;s die wij als mensen genomen hebben. Journalist Wallice-Wells vertelt ons hoe sinds 1980, gevaarlijke hittegolven al in vijftigvoud zijn toegenomen. Elke tien jaar verplaatst het gebied dat geschikt is om granen te verbouwen 160 mijl noordwaarts, door de opwarming van de aarde. Door uitputting van de bodem bevatten onze planten al tot dertig procent minder nutriënten dan in de jaren vijftig. De aarde is in beweging en laat zich niet zomaar gebruiken. Om met Clive Hamilton te spreken: “Now, when Mother Earth opens her arms it is not to embrace but to crush us. Our goal can no longer be to \u0026lsquo;save nature\u0026rsquo; but to save ourselves, from ourselves and from nature.\u0026quot;\nNieuwe metaforen We moeten de aarde dus emanciperen van dit beeld van de vrouw. Deze opgave ligt niet voor ons omdat we de onderdrukking van een kwetsbare Moeder Aarde moeten stopzetten. Deze opgave ligt voor ons, juist omdat Moeder Aarde een kracht van proportie is, en op de kleinste verstoringen wild kan reageren. De aarde zal wel blijven bestaan, evenals het leven op aarde. Eenzelfde zekerheid hebben wij niet voor onze menselijke levensvorm.\nHoe beelden we deze verstoorde relatie op een juiste manier af? Welke verhalen kunnen we vertellen om de onzekere toekomst dragelijk te maken? Mother! bekritseert, terecht, de judeo-christelijke traditie, waarin God de Vader kan opereren in complete vergetelheid van Moeder Aarde. Het probleem is dat de aarde geen tam wezen is dat met grote ogen naar alles kijkt wat wij doen. De aarde laat zich niet zo gemakkelijk vergeten en we zullen meer en meer van haar woeste gebrul horen\u0026hellip;\n(Bewerkt op 20-11-2019)\n","date":"2019-11-01T00:00:00Z","permalink":"http://localhost:1313/post/mother/","title":"Film en het Antropoceen I: Mother! (2017)"},{"content":"Spoorzoeken Het is een bekende notie van Dipesh Chakrabarty (2015) dat in het Antropoceen de geschiedenis van de aarde en de mens zijn samengekomen. De mens is een natuurkracht geworden, in staat om de aarde te dereguleren.\nHiermee is de aarde echter ook een speler geworden in de menselijke geschiedenis, welke ingebed blijkt in een ecologisch geheel. CO2-metingen in de atmosfeer vertellen ons niet alleen wat er in ‘de natuur’ aan de hand is, maar vormen ook een spoor van een turbulente menselijke geschiedenis. Zonder de industriële revolutie had de aarde er volkomen anders uitgezien; deze koolstofdioxidedeeltjes dragen dit verhaal in zich. Op welke manier komen deze twee geschiedenissen, van mens en aarde, precies samen?\nFilosoof Alexander Federau legt in zijn boek Pour une philosophie de l’Antropocène (2017, pp. 382–384) uit dat we deze samenkomst op twee manieren kunnen zien. Ten eerste, doordat het aardsysteem zelf onze sporen blijft vasthouden. Je kunt de aarde als een soort extern geheugen zien voor wat mensen doen. De ontwikkelingen van culturen, met name sinds de jaren ’50 van de vorige eeuw, hebben groot effect gehad op de aarde. De atmosfeer bevat meer CO2, de oceanen meer plastic en de bodem toont wereldwijd resten van nucleaire activiteit. Federau pleit ervoor dat je dit als een soort ‘archief’ kunt zien, omdat het de activiteit van het verleden ‘vasthoudt’. Een studie van de aarde is daarmee ook een studie van de mens geworden. Geologen van een andere planeet zouden bijvoorbeeld het functioneren van de aarde niet kunnen verklaren zonder de factor ‘mens’ mee te nemen.\nEen tweede manier waarop de aarde en de mens elkaar ontmoeten is in de bemiddelde wijze waarop wij tot een beeld van de aarde komen. Het aardsysteem, waarin alle grote processen met elkaar in verbinding staan, is geen ‘gegeven’ dat zich onmiddellijk aan ons presenteert. Om tot het beeld van de aarde te komen dat nu in de wetenschap heerst, is een hele revolutie nodig geweest – welke niet gedacht kan worden zonder de menselijke geschiedenis te begrijpen. Denk maar aan de rol van satellieten in het bestuderen van de ontwikkelingen van het Arctische ijs, of de bijdragen van computers aan de rekenmodellen van klimaatwetenschappers. Deze technologieën hebben allebei een boost gekregen door militaire activiteiten in de twintigste eeuw. Daarmee is ook de apparatuur waarmee wij een zicht krijgen op de aarde betrokken in het verhaal van de mens. Het beeld dat vervolgens van de aarde ontstaat, zoals op de foto Earthrise, of zoals beschreven door de aardsysteemwetenschappers, is daarmee slechts een laatste stap in een lange keten die historisch begrepen moet worden. Er is geen onmiddellijke toegang tot het aardsysteem mogelijk! Ook hier lopen de aarde en de mens door elkaar.\nHet Antropoceen roept daarmee vragen op voor de scheiding van natuur- en geesteswetenschappen. Kan een klimatoloog zonder gegrond historisch begrip van politiek de toekomst van de aarde beschrijven? Kan een historicus doen alsof het menselijke verhaal los te koppelen is van de aarde? En hoe kunnen deze twee ‘werelden’ elkaar treffen? Deze vraag is prangend, te meer omdat al het bewustzijn van het Antropoceen via deze bemiddeling verloopt, waarvan de betekenis nog al te raadselachtig is.\nReferenties Chakrabarty, D. (2015). The Anthropocene and the convergence of histories. In The Anthropocene and the Global Environmental Crisis (pp. 56–68). New York, NY: Routledge.\nFederau, A. (2017). Pour une Philosophie de l’Antropocène. Paris: PUF.\n","date":"2019-03-01T00:00:00Z","permalink":"http://localhost:1313/post/spoorzoeken/","title":"Spoorzoeken"}]