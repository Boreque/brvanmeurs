+++
date= 2025-04-11
menu= "post"
title = "Tussen onthechting en engagement"
description = "Hoe kan je de wereld veranderen als je de wereld afwijst? Geëngageerd boeddhisme moet een weg vinden tussen onthechting en engagement."
tags= [
		"Geëngageerd boeddhisme",
		"Activisme",
]
categories= ["Zen",
]
image = "../images/24_11_boeddhisme.png"
+++

# Wat is geëngageerd boeddhisme? 

Activisme associëren we niet zo snel met boeddhisme. Waar activisten de wereld in beweging willen brengen, lijken boeddhisten deze misschien juist tot stilte te manen. Ze mediteren, oefenen hun aandacht, en proberen zich niet te hechten aan dingen die veranderen. Zijn 'echte' activisten niet veel luidruchtiger, bozer, en misschien ook gewelddadiger dan dat? 

Toch is het een vooroordeel dat boeddhisten zich vooral naar binnen zou keren. Er bestaat namelijk zoiets als geëngageerd boeddhisme, dat zich hard maakt om de samenleving te verbeteren. De Vietnamese zenmonnik [Thich Nhat Hahn](https://en.wikipedia.org/wiki/Th%C3%ADch_Nh%E1%BA%A5t_H%E1%BA%A1nh), bijvoorbeeld, zette zich zijn leven lang in voor vluchtelingen en het milieu. Hij beroept zich hierbij expliciet op belangrijke boeddhistisch teksten en overtuigingen, zoals zelfloosheid en verbondenheid met de wereld. 
# Opkomst van het geëngageerde boeddhisme 

Wat is geëngageerd boeddhisme nu eigenlijk? Volgens religiewetenschapper [Paul Fuller](https://www.bloomsbury.com/us/introduction-to-engaged-buddhism-9781350129092/) (2022) is geëngageerd boeddhisme een vorm van boeddhisme die zich richt op politiek, de samenleving en het milieu. Net zoals alle boeddhisten proberen geëngageerde boeddhisten het lijden in de wereld op te lossen. Alleen denken zij niet dat we enkel lijden door onze eigen verlangens en overtuigingen, zoals traditionele boeddhisten dat denken, maar juist ook door de manier waarop de samenleving georganiseerd is. Het is duidelijk dat een corrupte overheid of een totalitair politiek systeem op grote schaal ellende veroorzaakt. Maar ook een samenleving als de onze, die ons aanmoedigt eindeloos te consumeren, kan ons op het verkeerde pad zetten, wanneer we ons overgeven aan verlangens die we nooit kunnen bevredigen. Geëngageerd boeddhisme zet zich daarom in voor een politieke verandering vanuit compassie, onthechting en verbondenheid die probeert de bronnen van leed te dempen.

De term 'geëngageerd boeddhisme' werd volgens religiewetenschapper Paul Fuller gepopulariseerd door Thich Nhat Hahn, die al in 1967 over '*engaged Buddhism*' sprak. Samen met anderen zette Nhat Hahn zich tijdens de Vietnamoorlog in voor slachtoffers aan beide kanten van het conflict. Toen hij na de oorlog verbannen werd uit Vietnam, bleef hij zich engageren voor bootvluchtelingen in de nasleep van de oorlog. In de decennia daarna riep Nhat Hahn ook regelmatig op tot verduurzaming van onze relatie tot de aarde. Vanuit zijn meditatiecentrum *Plum Village* in de Franse Dordogne combineerde hij daarmee de boeddhistische praktijk met een maatschappelijke missie. Nhat Hahn geloofde namelijk dat boeddhisme ons zou kunnen helpen om eerlijke onder ogen te komen hoe ons gedrag leed in stand houdt. Als we dankzij meditatie en andere oefeningen niet meer in de ban zijn van onze verlangens, durven we misschien pas echt te zien wat ons gedrag tot gevolgen heeft. Dan wordt ook duidelijk wat we kunnen veranderen aan ons zelf en aan onze omgeving.

Inmiddels is geëngageerd boeddhisme een wereldwijd fenomeen. In het Westen sluit deze vorm van boeddhisme vooral goed aan bij liberale en progressieve bewegingen die zich inzetten voor een rechtvaardige en inclusieve samenleving. De [Zen Peacemakers](https://zenpeacemakers.org/) werken bijvoorbeeld vanuit zenboeddhistische principes aan een betere wereld. Er zijn ook [groepen](https://gaybuddhist.org/) in de VS die pleiten voor een betere positie van queers in de boeddhistische wereld.Maar ook in Azië is geëngageerd boeddhisme groot. Een voorbeeld van een gevestigde beweging is de [Sarvodaya Shramadana](https://www.sarvodaya.org/) groep op Sri Lanka. Zij stellen dat verlichting niet alleen op persoonlijk niveau maar ook op het niveau van families, dorpen, steden, landen en zelfs de hele wereld kan plaatsvinden. Een ander bekende geëngageerd boeddhist uit Azië is B.R. Ambedkar (1891-1956). Ambedkar werd in India geboren in één van de laagste sociale kasten. Hij zette het boeddhisme in om het kastensysteem te bekritiseren, omdat hij niet geloofde dat vorige levens zouden kunnen bepalen welke plaats wij in de samenleving verdiend hebben. Geëngageerd boeddhisme is, kortom, geen marginaal fenomeen. Naast deze voorbeelden zijn er wereldwijd nog talloze initiatieven te noemen, van boeddhistische aftakking van Extinction Rebellion tot het Internationale Netwerk van Geëngageerd Boeddhisme 


Ik maak me erg druk om maatschappelijke problemen zoals racisme, de groeiende kloof tussen arm en rijk, en klimaatverandering. Zulke thema's zijn helaas splijtzwammen in de samenleving. Discussie leidt vaak tot verdere polarisering. Wat ik zo mooi vind aan het geëngageerd boeddhisme is dat het zoekt naar gesprek en gezamenlijke oplossingen, zelfs met schijnbare tegenstanders. Deze veelzijdige, wereldwijde stroming, die een middenweg zoekt tussen onthechting en actie, is daarom het verkennen waard.



# Engagement of onthechting?

We zien dus dat het geëngageerd boeddhisme inmiddels een bekend fenomeen is, maar doet deze nadruk op engagement niet af aan de oorspronkelijke boodschap van het boeddhisme? Ging het boeddhisme er niet juist om de illusies van deze wereld achter ons te laten? Het ligt eraan wie je het vraagt. 

Veel geëngageerd boeddhisten beroepen zich op fragmenten in de oudste teksten van het boeddhisme die zouden wijzen op een sociale taak. Daarentegen stelt onderzoeker Richard Gombrich, bijvoorbeeld, dat we zo het risico lopen om het verleden lezen door de bril van vandaag. Volgens hem zien we in de boeddhistische literatuur namelijk erg weinig terug over maatschappelijk engagement. Zo zou de Boeddha zich niet verzet hebben tegen slavernij of tegen het kastesysteem. Sterker nog, de leer was er precies op gericht om onthecht te raken van de wereld en dus niet teveel verwachtingen te hebben rondom politiek. 

Aan de andere kant wijzen onderzoekers en boeddhisten er ook op dat het boeddhisme in de praktijk in het Oosten altijd verbonden was met de politiek. Als één van de grote religies stond boeddhisme midden in de samenleving, vanuit waar het invloed uitoefende op bestuur, rechtspraak en ook culturele waarden. Het idee dat boeddhisten vooral mediteren in afgesloten kloosters is dan misschien een Westerse misvatting: de praktijk is er altijd één van maatschappelijk engagement geweest.

Afgelopen maanden ben ik zelf ook wat bezig geweest met geëngageerd boeddhisme, bijvoorbeeld door een stiltewandeling te organiseren voor een goed doel, en ik herken de spanning tussen loslaten en verbinden. In de eerste plaats gaat zenmeditatie gaat over loslaten. Je onderzoekt wat er gebeurt als je vastgeroeste gedachtes over jezelf en de wereld tussen haakjes zet. Daarbij neem je ook afstand van verwachtingen en doelen. Dat lijkt misschien een nogal passieve levenshouding aan te moedigen. 

Maar aan de andere kant heeft meditatie mij ook juist verbonden met de wereld. Mijn zengroep voelt bijvoorbeeld echt als een thuis, een bijzondere gemeenschap van mensen die naar elkaar omkijken. En door te mediteren heb ik ook meer aandacht voor wat er om mij heen gebeurt. Als ik 's avonds aandachtig aan tafel zit, dan besef ik beter hoeveel werk er nodig was om het voedsel op mijn bord te krijgen. Het is alsof je meer verbindt door meer los te laten!

Engagement en onthechting hoeven elkaar dus misschien niet te bijten. Door onze aandacht te oefenen, zien we op een andere manier hoe we verbonden zijn met de wereld om ons heen. Dat inzicht kan een eerste stap richting actie zijn, omdat we opmerken hoe leed in deze wereld ontstaat. Als we onze aandacht oefenen, dan keren we dus niet per se naar binnen. We zetten ook de deur naar buiten open.
